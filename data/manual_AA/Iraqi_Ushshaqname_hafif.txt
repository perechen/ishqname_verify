   هر که جان دارد و روان دارد
   واجب است آنکه درد جان دارد
   حمد بیحد کردگار احد
   صمد لمیلد و لمیولد
   آنکه ذاتش بریست از آهو
   الذی لا اله الا هو
   مالک الملک قادر بیعیب
   صانع عالم شهادت و غیب
   ربنا جل قدره و علا
   آنکه از بدو فطرت اولی
   خلق در دست قدرت او بود
   قدرتش دستبرد صنع نمود
   صانعی کز مطالع ابداع
   او برآرد حقایق انواع
   پس چهل طورشان در آن اشکال
   برد از جا به جا و حال به حال
   روح‌ها داد روح را زان راح
   به صبوحی اربعین صباح
   امر او بر طریق کن فیکون
   هم چنان کاف نارسیده به نون
   آفریننده زمان و مکان
   در جهات طبایع و ارکان
   خلق را در جهان کون و فساد
   هست او مبدا و بدوست معاد
   زان پدر هفت کرد و مادر چار
   تا سه فرزند را بود اظهار
   صنعش از آب و خاک و آتش و باد
   جسم را طول و عرض و عمق او داد
   زان طرف روشنی و نزدیکی
   زین طرف بعد بود و تاریکی
   چون شد از خاک تیره طینت تن
   کرد امرش به نور جان روشن

   مبدا امر جوهر انسان
   قابل علم کرد در پی آن
   آلتی از کرم بدو بخشید
   که بدان نیک را ز بد بگزید
   دادش ایجاب و سلب هر تحقیق
   در جهان تصور و تصدیق
   چون رقم بر وجود انسان راند
   اعملوا صالحا بر ایشان خواند
   ما همه ناقصیم و اوست تمام
   ابدا ذوالجلال و الاکرام
   وحدت او مقدس از تمثیل
   صنعت او منزه از تحلیل
   من نگویم که جان جان است او
   هرچه گویم ورای آن است او
   او مبرا است از هنا و هناک
   ز اول فکر و آخر ادراک
   نیست سوی حقیقت الله
   نفی و اثبات لا و هو را راه
   هرچه ادراک آن کند افهام
   یا بود در تصور اوهام
   گر همه مغز هست و گر همه پوست
   هرچه موجود ازوست بل همه اوست
   جز وجود خدای در دو جهان
   دومین نقش چشم احول دان
   امر را اوست اول و آخر
   خلق را اوست باطن و ظاهر
   خانه‌های تن از دریچه جان
   هست روشن به نور الرحمن
   هست او نور آسمان و زمین
   پرتو نور اوست روح امین
   هر که را در میان جان نور است
   مغز جانش برای آن نور است
   کند اندر زجاجه مصباح
   شام مشکوة را بدل به صباح
   جان چو با نور همنشین باشد
   آهن از آتش آتشین باشد
   دوست تشبیه نور کرد به نار
   نیک از آن روز گشت ما را کار
   چون که معشوق روی بنماید
   بصرم را بصیرت افزاید
   هیچ کس زان نظر سبق نبرد
   تا به نور خدای مینگرد
   گر تو کردی به چشم خویش نگاه
   انه ناظرا بنور الله
   چون تقرب کنی به طاعت دوست
   چشم و گوش و زبان و مغز تو اوست
   چون بدو گویی و بدو شنوی
   پیش هستی او تو نیست شوی
   چون ز خورشید شد ضیا پیدا
   چون نگردد ستاره ناپیدا
   هیچ طالب به خود درو نرسید
   روی او هم بدو توانی دید
   خاک را نیست ره به عالم پاک
   جان مگر هم به جان کند ادراک
   در ثنایش کسی که خاموش است
   نیش اندیشه در دلش نوش است
   گنگ گشتم درو و ما احصی
   و ثناء علیه لا احصی

   سر او در سر یقین و گمان
   مایه کفر دان و هم ایمان
   حسن او راست آینه عالم
   روی او شد وجود و پشت عدم
   روی آیینه را چه داری تار
   نیست آیینه را بهر آینه‌دار
   آهن خویش را به آینه ساز
   روی آیینه را نگر ز آغاز
   زنگ از آیینه درون بزدای
   پس به ایوان شاه حسن درآی
   همچو آیینه دیده شو همه تن
   تا کنی چشم جان بدو روشن
   پشت بر خویش کن مگر با اوی
   شوی آیینه‌خوی روی به روی
   مثلی گوش کن بدیع و غریب
   مثل خورشید دان تو نور حبیب
   دل عاشق چو جرم مه صافی
   ذوق پیش آمده به وصافی
   ماه را نور بیحساب بود
   چون برابر به آفتاب بود
   زین صفت هر که قرب دید بدوست
   دیده او دریچه دل اوست
   دیده‌ای را که روشنی نفزود
   ز آفتابش نصیب گرمی بود
   نور خورشید در جهان فاش است
   گنه از دیده‌های خفاش است
   آفتابی چنین که میتابد
   چشم خفاش در نمییابد
   دیده ما اگرچه بینور است
   دان که نزدیکبین هر دور است
   ساکن است او مگر تو بشتابی
   در نیابد مگر تو دریابی
   من نیارم شدن به پای منی
   مگر این راه را تو قطع کنی
   زانکه هرگز به چشم بینایان
   زین بیابان ندید کسی پایان
   چشم ما را تعلق ازلی است
   نقد بازار ملک لمیزلی است
   در فضایی که هست در دو جهان
   نقد جود وجود اوست روان
   عرش در جنب قدرتش موری
   عقل نزدیک وحدتش دوری
   بر درش عالمان عاملخوی
   رب انی ظلمت نفسی گوی
   در ره او بلا و محنت و حلم
   پیشه الذین اوتوا العلم
   فعل و فعال و وجد و ماهیت
   محو دان در ره الهیت
   دیده را نیز روی آن نور است
   کز کثافت لطافتش دور است
   گیر کز عشق بایدت کمعقل
   عشق بیرون بود ز عالم عقل
   ور تو را نور ازین چراغی نیست
   در تجاویف هر دماغی نیست
   کی کنی سر عاشقان را فهم
   تا نیابی فراز قله وهم
   از شواغل دماغ خالی کن
   خیز و سودای لاابالی کن
   تا کی آخر به بند برهانی
   خویشتن را ز بند نرهانی
   بستر الواح این طبایع را
   کن رقم ابجد شرایع را
   
   نقل کن از وبال کفر بدین
   مصطفی را دلیل مطلق بین
   خاتم انبیاء رسول هدی
   صاحب جبرئیل امین خدا
   قصد و مقصود و آخر و اول
   اولین خلق و آخرین مرسل
   پادشاه دیار جود و وجود
   مقصد علم و عالم مقصود
   حافظ صفحه معانی دل
   چشمه آب زندگانی دل
   صوفی خانقاه الرحمان
   عالم علم علم القرآن
   آنکه پوشیده خلعت لو لاک
   وز بلندیش پست شد افلاک
   خواجه بارگاه کونین اوست
   سالک راه قاب قوسین اوست
   تیر دینش چو بر نشانه زدند
   پنج نوبت به هفت خانه زدند
   شرعش از علم گسترید فنون
   در نواحی چرخ بوقلمون
   چاکرش آفتاب و بنده سهیل
   روی او والضحی و مو واللیل
   
   چار یارش که مرشد دینند
   همه اندر مقام تحسینند
   دوستان پیمبرند همه
   خلفای مطهرند همه
   ای فضولی چرا ز نادانی
   یار اینی و دشمن آنی
   دو هوایی اگر نورزی به
   سه طلاق خیال فاسد ده
   تو چه دانی درین میانه چه بود
   کین چرا پیش ازان خلیفه نبود
   تو چه دانی مصالح این کار
   چه به خود راه میدهی انکار
   همه را نیک دان مباش فضول
   جز نکو کی بود رفیق رسول
   صد هزاران دریچه از رضوان
   مفتتح در مضاجع ایشان
   
   تا کی ای مست خواب غفلت و جهل
   گوش سوی مقلد نااهل
   تا به مقصد درین طریق تو را
   کی رساند دلیل نابینا
   ساز ده یار گیر دانش و عقل
   رخت بر بند ازین سراچه نقل
   نفسی از همه تبرا کن
   ساعتی چشم خویشتن واکن
   لحظه‌ای درگذر ازین پس و پیش
   لمحه‌ای در نگر به عالم خویش
   چند مانی تو این چنین خفته
   همره از راه منزلی رفته
   به طلب در جهان چه میپویی
   چو تو گم گشته‌ای چه میجویی
   دیده بگشای ای که در خوابی
   خویشتن را طلب مگر یابی
   چند ازین اشتغال بیحاصل
   دیگران را و خود ز خود غافل
   تا تو در خویشتن نظر نکنی
   وانگه از خویشتن گذر نکنی
   نرسانی نظر به عین کمال
   نشناسی فراق را ز وصال
   ایزد آخر نیافریدت تن
   همه از بهر خوردن و خفتن
   اندرین صورت ضعیف‌اساس
   جان معنی است سعی کن بشناس
   تا کی ای همچو گاو سر در پیش
   طعمه‌ای گرگ نفس را چون میش
   تن تو خاک تیره را شد فرش
   دل و جان تو تاج و قبه عرش
   صورتی را که جان معنی هست
   منجنیق اجل اگر بشکست
   مغز او را ز پوست به بیند
   باز گشتن به دوست به بیند
   ای که غافل ز حال خود شده‌ای
   چون بدانجا روی که آمده‌ای
   از تو آخر بپرسد ایزد پاک
   گوید ای جرمکرده ناپاک
   کرده بودی به مردمی دعوی
   حاصلت کو ز صورت و معنی
   روزی اندر سراچه شاهی
   کار ناکرده مزد میخواهی
   هر که دل در امور سفلی بست
   به بلاهای جاودان پیوست
   هر دلی کو هوای دنیا خواست
   در تن افزود لیک از جان کاست
   هر که در ملک جان امین نبود
   خازن نقد ماء و طین نبود
   گوهری پیش مفلسی ننهند
   این بلندی به هر کسی ندهند
   عاشقان راست این مقام آری
   عاشقان را سزد چنین کاری
   
   جان من چون به عالم دل شد
   با صفا جمع گشت و حامل شد
   گشت حاصل ز فیض ربانی
   در وجودم جنین روحانی
   چون محبت به شوق تسویه داد
   قابله عشق یافت چون میزاد
   دیدمش چون ز غیب روی نمود
   قرة العین نیک موزون بود
   در مهاد هواش پیوسته
   به قماط هوس فروبسته
   داد پستان فکر من به صفا
   شیر حولین کاملین او را
   شب و روزش غذا ز اشواق است
   گرچه طفل است پیر عشاق است
   صورتش همچو معنیش زیبا
   خالی از حشو و صافی از ایطا
   هیچ چشمی ندیده در خوابش
   رخ ندید آفتاب و مهتابش
   راه خور از دریچه ناداده
   سایه‌اش بر زمین نیفتاده
   ساکن حجره امانت بود
   در پس پرده صیانت بود
   نقش او را ز صانعی که ببست
   از معانی هر آنچه خواهی هست
   مستم از باده هوایش مست
   که جگرگوشه لطیف من است
   منزل او شریفجایی بود
   زانکه در کوی آشنایی بود
   راستی هست مونسی خوش خوی
   نیک خاموش لیک شیرین گوی
   لفظ و معنی او همه مطبوع
   عشق را بیت‌های او ینبوع
   فصل او را هزار نوع بهار
   گه بود گلستان و گه گلزار
   غزلیات و مثنویاتش
   چون حکایات او به غایت خوش
   بی ‌قدم در جهان همیپوید
   بی ‌زبان مدح خواجه میگوید
   
   حق تعالی میان هر عصری
   از سعادت بنا کند قصری
   اندر آن جایگه نهد گاهی
   بر نشاند به مسندش شاهی
   صحن عالم ازو کند مامن
   چشم دولت بدو کند روشن
   سایه‌اش نور مرحمت باشد
   چار دیوار و شش جهت باشد
   دولت ملک و دین تمام کند
   کار آفاق با نظام کند
   ز بر تخت حکم شاه شود
   پشت اسلام را پناه شود
   تا ازو در زمانه واگویند
   دایمش مرد و زن دعا گویند
   خود ببین ظاهرش درین دوران
   حضرت صاحب زمین و زمان
   سرور سروران روی زمین
   خواجه روزگار شمس‌ الدین
   صدر اسلام صاحب اعظم
   افتخار عرب جمال عجم
   آصف روزگار صدر جهان
   شاه را خواجه صاحب دیوان
   آنکه اندر سرای کون و فساد
   مثل او مادر زمانه نزاد
   فلک مملکت بدو معهود
   سعد اکبر ز طالعش مسعود
   دین و دولت به صحبت او شاد
   ملک حکمت به همتش آباد
   سایه او چو قبه خضرا
   هست هجده‌ هزار عالم را
   عدلش آراسته جهان چو ارم
   هم به انصاف و هم به جود و کرم
   جود او عاشق است بر سایل
   کرمش سابق است بر مایل
   به کفش نسبتی چو کرد سحاب
   زان شد آبستن او به در خوشاب
   ذات او گوهر است و ملک صدف
   از کف جود اوست کان چون کف
   دل مستغنیش به بخشش و جود
   از خزاین بسی نماند وجود
   نظر لطف او مرارت سم
   انگبین کرده بر لب ارقم
   طبع موزون او سرشته ز نور
   از مناهی و از ملاهی دور
   ذات پاکش که از علوم غنی است
   از صفات و مدیح مستغنی است
   زانکه در وصف او هنرمندان
   هرچه گویند هست صد چندان
   خوبرو را چه حاجت زیور
   وصف خود خویشتن کند گوهر
   چیست کان نیست ذات پاکش را
   تا بخواهم من از خدا به دعا
   گوهر کان و بحر معدلت است
   پایه او ورای منزلت است
   ای چو خورشید نورورز جلال
   وی چو بدر منیر محض کمال
   هست رای تو نور امن و امان
   که بدو روشن است جمله جهان
   درگه تو چو مجمع فضلا است
   سایه حق ز نور تو پیدا است
   هر خدنگی که شست قهر گشاد
   هدفش جان دشمنان تو باد
   چشم معنی ز صورتت روشن
   تا شود کور دیده دشمن
   
   گفت استاد عالم عاقل
   از دو حال است آدمی کامل
   اولین اکتساب علم خدا
   که حیات است نفس ناطقه را
   زنده کردن روان خود به علوم
   به زدودن ز روح زنک ظلوم
   از مناهی دین حذر کردن
   میوه شاخ واتقوا خوردن
   دوم از ملک ناشدن غافل
   همنشینان صالح و عاقل
   کامران بودن از طریق عدول
   لطف و قهری به جای هر معمول
   خاطر اهل دل طلب کردن
   دور بودن ز مردم آزردن
   رتبت اهل حق به جان جستن
   آشکارا و از نهان جستن
   این صفت‌ها که سیرت سلف است
   صاحبان خلیفه را خلف است
   اندر ایام او به حمدالله
   خواجه دارد همه به دولت شاه
   آن مشارالیه اهل هنر
   آن سرشته ز نور پا تا سر
   علم علم با نهایت عقل
   رایت اوست در ولایت عقل
   حکمة علم بینهایت ملک
   آب و آتش که دیده در یک سلک
   چشم بد دور آز آن جمال و کمال
   دایمش پایدار باد اقبال
   
   چون سکندر ز منزل عادات
   شد مسافر به عزم آب حیات
   اندر آن عزم و آن طلب بانی
   بود با او حکیم یونانی
   نیز گویند کو وزیرش بود
   در قضایای ناگزیرش بود
   کرد ارسطو بر سکندر یاد
   که شه ما همیشه باقی باد
   چون مسخر شده است باد تو را
   تا جهان است عمر باد تو را
   چون سکندر ازو شنید دعا
   گفت در پاسخش که ای دانا
   این دعایی است معتبر لیکن
   ای دریغا که هست ناممکن
   به سکندر چنان نمود حکیم
   که بمانی تو در زمانه مقیم
   هر که بد شد فعال او قدمات
   که نکو نام یابد آب حیات
   نیست مخلوق آنکه دایم زیست
   هر که باقی است ذکر او باقی است
   عاقل از پایه معانی دهر
   کی خورد آب زندگانی دهر
   هر که او نیک نامی اندوزد
   در جهان کسوت بقا دوزد
   هر که را علم و ملک و دین باشد
   عین آب حیات این باشد
   مصطفی گفت و یاد میگیرند
   در جهان مؤمنان نمیمیرند
   سرمه‌ای کش ز خاک کوی حبیب
   و آب حیوان طلب ز جوی حبیب
   التفاتی بکن به مجلس ناز
   نفسی شو به آستان نیاز
   بندگانت پرند حر بطلب
   هست دریا بر تو در بطلب
   خاطرم در این معانی سفت
   نکته‌ای بس مفید و موجز گفت
   از کم و بیش و از پس و پیشی
   آخر است آنکه اول اندیشی
   
   صاحبا راز اندرون ز نهفت
   تا نپرسی ز من نخواهم گفت
   بنده را خاطری است ناخرسند
   عاشق هجر یار لیک به بند
   که پسندد چو من هنرمندی
   لب ببسته اسیر دربندی
   بنده را شاعری نپنداری
   زین گدایان خام نشماری
   چون در گنج دوست واکردند
   به من این شیوه را عطا کردند
   روز و شب درد درد مینوشم
   در خروشم اگر چه خاموشم
   از تلطف به من نما گل را
   در حدیث اندر آر بلبل را
   تا نوایی ز عشق آغازم
   وین چنین تحفه‌ها بپردازم
   کلماتی است از مخارج اصل
   اندرو هست مندرج ده فصل

   عاشقان ره به عشق میپویند
   درس تنزیل عشق میگویند
   از می عشق اگر چه بیخبرند
   راه جانان به جان همیسپرند
   از شراب الست مستانند
   تا ابد جمله می پرستانند
   از می شوق دوست مست شدند
   همه در پای عشق پست شدند
   خویشتن را ز دست از آن دادند
   کاندر آن کوی رخت بنهادند
   از می نیستی چو بیخبرند
   راه عشقش به سر چگونه برند
   عشق را رهگذر دل و جان است
   اولش طعنه در دل و جان است
   دلم این مستی از الست آورد
   این طلب زان هوا به دست آورد
   دوست آنجا نظر چو بر ما کرد
   اثر آن ظهور پیدا کرد
   این صفا زان نظر پدید آمد
   عشق را آنجا مگر پدید آمد
   آرزومند آن نظر ماییم
   روز و شب اندرین تمناییم
   شده در هر دلیش پیوندی
   کرده در پای هر یکی بندی
   
   دل ما چون چراغ عشق افروخت
   خرمن خویشتن به عشق بسوخت
   انجمافروز اندرون عشق است
   علت حکم کاف و نون عشق است
   چون ز قوت سوی کمال آمد
   کرسی تخت لایزال آمد
   عشق معنی صراط عشاق است
   عشق صورت رباط عشاق است
   تا ازین راه بر کران نشوی
   در خور خیل صادقان نشوی
   چون تویی صورت و تویی معنی
   مکن از عشق خویشتن دعوی
   خویشتن را مبین چو عشق آمد
   شربت عشق بیخود آشامد
   هر که زین باده جرعه‌ای بخورد
   به تن و جان خویش کی نگرد
   اندرونی که درد او دارد
   هرگز او را زیاد نگذارد
   هر محبت که در دلی پیدا است
   بی شک آن انقطاع غیر خدا است
   ابجد عشق هر که خواهند نخست
   ز آنچه آموخت لوح ذهن بشست
   چون دلت تخته را فروشوید
   با تو این راز خود دلت گوید
   ای دل ای دل خمیر مایه تویی
   طفل را هست شیر و دایه تویی
   جای عشقی و جای معشوقی
   همگی از برای معشوقی
   میروی در سرای خسته‌دلان
   این کرم بین تو با شکسته‌دلان
   منزلش دل شد و هوایش عشق
   دوستش دل شد آشنایش عشق
   
   دل من چون به عشق مایل شد
   عشق در گردنش حمایل شد
   چون دل و عشق متفق گشتند
   دل من عشق گشت و او دل شد
   گاه بر رست چون نبات از گل
   از دلم عشق و گاه نازل شد
   روی بنمود و دل ببرد و نشست
   کار من در فراق مشکل شد
   من نمیدانم این بلا دل را
   از چه افتاده وز چه حاصل شد
   ای عراقی مکن شکایت دل
   این بس او را که عشق منزل شد
   
   آفت عاشقی نه از سر ماست
   این بلا خود ز انبیا برخاست
   داشت بر یوسف و زلیخا دست
   در جهان خود ز دست عشق که رست
   تا دلم را هوای باطل بود
   جانم از ذوق عشق عاطل شد
   چون ز سیمرغ دید شهپر عشق
   همچو داود میزند در عشق
   با دلش مهر خود بیامیزد
   پس به مویی دلش بیاویزد
   عشق چون دستبرد بنماید
   انبیا را ز کیش برباید
   اندرین کوی از آرزوی غزال
   خوکبانی همیکنند ابدال
   عاشق ار راز خود بپوشاند
   وز ورع شهوتش فروماند
   به حقیقت مرید عشق بود
   چون بمیرد شهید عشق بود
   بعد ازین دست ما و دامن عشق
   ما شده خوشه چین خرمن عشق
   
   بود در کنج خانه صبحدمی
   خاطر من بخود فتاده دمی
   غزلی دلپذیر میگفتم
   درر از عشق دوست میسفتم
   نفسی وصف یار میراندم
   ساعتی لوح دوست میخواندم
   دل ز احوال نیک و بد آزاد
   هر زمانم نتیجه‌ای میداد
   عقل گردوننورد گردنکش
   جمع کرده دل از چهار وز شش
   فکر عالم نمای معنی خوان
   در دماغ خیال سرگردان
   ذوق لذت شناس شاهد باز
   کرده در عشق نغمه‌ها آغاز
   طبع رعناگرای شیرین کار
   کرده حسن عروس فکر نگار
   کلک نقاشخوی معنیجوی
   کرده معنی روان چو آب به جوی
   خامه نقشبند چابکدست
   بتکی چند را صور میبست
   آمد از عالم خفا به ظهور
   یک یک از دل معانی مستور
   در چنان حالتی که جان لرزد
   دوست ناگاه حلقه بر در زد
   صوت بر در زنان ز قرع هوا
   از ره گوش هوش گفت مرا
   خیز و بگشای در که یار آمد
   میوه از شاخ عمر بار آمد
   بیخبر گشت عقل سرمستم
   بیخود از جای خود برون جستم
   بگشودم درش چو رخ بنمود
   در جنت به روی من بگشود
   اندر آمد ز ماه تابانتر
   ز سهیسرو بس خرامانتر
   سایه غم برفت از سر من
   کافتاب اندر آمد از در من
   بر رخش همچو موی آشفتم
   مست و حیران شدم بدو گفتم
   وه که بس خوب و دلکش آمده‌ای
   مرحبا مرحبا خوش آمده‌ای
   بس لطیفی و نیک زیبایی
   حوری و از بهشت میایی
   آدمی را چنین نباشد نور
   ملکی یا پری بتی یا حور
   تا جهان است مثل تو قمری
   در نیامد به دلبری ز دری
   چه ملکپیکری بنام ایزد
   کافریدت ز روح تام ایزد
   ماهرویی و آفتابجبین
   آدمیزاده کسی ندید چنین
   لب لعلش کزو زنم لبیک
   کرد اشارت که السلام علیک
   گفتمش صد دلت فدای سلام
   و علیک السلام و الاکرام
   از شراب غرور خوبی مست
   موزه بر کند و ساعتی بنشست
   سوی اشعار گفته مینگرید
   این غزل بر ورق نوشته بدید
   
   ای ملامتکنان بیحاصل
   سعی کمتر کنید در باطل
   هستم آشفته بر رخی که برو
   شد پری واله و ملک مایل
   هست وصف جمال و نعت لبش
   برتر از فکر سامع و قایل
   دل دیوانه در سر زلفش
   کی به زنجیرها شود عاقل
   هرکه یک بار در همه عمرش
   التفاتی کند شود مقبل
   از خیالش چه شاکرم کو نیز
   نیست از حال عاشقان غافل
   ای صبا ای صبا غلام توام
   گر گذاری کنی بدان منزل
   حال بیچارگان بادیه را
   برسانی بیار در محمل
   گو عراقی در آرزوی رخت
   جان همیداد و حسرت اندر دل
   
   چون بدید این غزل بدین سان خوب
   ملتفت شد به طالب آن مطلوب
   دست یازید و بر گرفت و بخواند
   در بد و نیک این سخن میراند
   چون به آخر رسید خوش بگریست
   گفت بیچاره این عراقی کیست
   گفتم ای جان جان من مسکین
   در بیابان عشق گفته‌ام این
   گفت آنگه شود مرا باور
   که بدین قافیت یکی دیگر
   بر بدیهه بگویی اندر حال
   باشد این در فراق و آن ز وصال
   آن غزل در فراق جانان بود
   وین یکی در وصال باید زود
   گفتم ای مایه سخن گفتن
   از تو بنوشتن و ز من گفتن
   گفت کو کاغذ و دوات و قلم
   دادمش تا نوشت این غزلم
   
   ای ز روی تو آفتاب خجل
   وز لبت آب زندگی حاصل
   عاشقان را خیال عارض تو
   در شب تیره نور دیده و دل
   زانکه روی تو را ز غایت لطف
   برگ گل شرمسار و لاله خجل
   ز آرزوی قد تو سرو سهی
   خشک بر جای مانده پا در گل
   ای لبت را اسیر آب حیات
   وی رخت را غلام شمع چگل
   از برای کمند گیسویت
   رشته جان عاشقان مگسل
   رمقی بود باقی از جانم
   که تو ناگه بدو شدی واصل
   وای اگر خاطرت به جانب ما
   لحظه‌ای دیرتر شدی مایل
   اتفاقی عجب عراقی و وصل
   زانکه آشفته گم کند منزل
   
   آن غزال این غزل چو زیبا دید
   به کرشمه به سوی من نگرید
   زد چو طوطی یکی شکرخنده
   گفت ذوقت مزید و پاینده
   کاندر آماج نطق معنیجوی
   تیر فکر تو میشکافد موی
   گرچه بسیار مینواختمت
   به حقیقت کنون شناختمت
   انعم ‌الله نعمت عشقت
   به چنین شعر و حکمت عشقت
   زین صفت درها که طبع تو سفت
   خوب گفتی و نیک خواهی گفت
   گفتمش مثل این نگفته کسی
   گفت ازین نوع گفته‌اند بسی
   شعر در عالمی که مردانند
   بازی کودکان همیخوانند
   شاعری منقطع کند نورت
   خاصه دعوی گری درین صورت
   نشنیدی تو این حدیث صواب
   از نبی کل مدع کذاب
   شعر آن به که خود ندانندش
   زانکه حیض الرجال خوانندش
   رو به تحصیل علم شو مشغول
   که جز آن جمله فاضل است و فضول
   ورنه دعوی مکن به معنی کوش
   رو به کنجی درون نشین خاموش
   در مقامات عاشقان مست آی
   ورنه بنشین و خویشتن مستای
   خود ستوده است هر که اهل بود
   خودستایی نشان جهل بود
   یا سوار آی در سخنرانی
   یا خطی باز ده به نادانی
   یا درون شو بتاب خانه عشق
   یا برون نه قدم ز خانه عشق
   بس که گفتند هر یک از هوسی
   غزل و قطعه و قصیده بسی
   گر تو پر مایه‌ای درین بازار
   نمطی تازه و غریب بیار
   گفتم ای نور چشم ناخفته
   همه گفتند چیست ناگفته
   ای به بوی تو زنده جان و تنم
   من کیم تا کجا رسد سخنم
   گفت هی هی نه این چنین نه چنان
   خویشتن را حقیرمایه مدان
   سخن دل ز شاعری دور است
   نثر منظوم و نظم منثور است
   منشا این سخن هم از جایی است
   موجب عشق حسن زیبایی است
   در جهان هیچ کس مشوش عشق
   نشد الا ز سوز آتش عشق
   هر زبانی سخن نداند گفت
   هر بصیری گهر نداند سفت
   همه را نیست گر چه جان و تن است
   جان معنی که در تن سخن است
   مرد اگر بر فلک رسانندش
   تا نگوید سخن ندانندش
   سخنی کز سر صفا گویند
   آن نکوتر که برملا گویند
   تو نه آنی کز اصل دیده نه‌ای
   شربت وصل را چشیده نه‌ای
   از صفا خاطر تو دارد نور
   هستی از حب ماسوی الله دور
   باز مانده نه‌ای به صورت و بس
   فرق دانی میان عشق و هوس
   باز دانسته‌ای حقیقت عشق
   زانکه ورزیده‌ای طریقت عشق
   اندرین شیوه تحفه‌ای بردار
   نزد عشاق یادگار بیار
   پای درنه به جاده تحقیق
   از تو آغاز و از خدا توفیق
   از عراقی سلام بر عشاق
   از جگرخستگان درد فراق
   
   آن غریبان منزل دنیی
   آن عزیزان جنت ‌الماوی
   محرمان سراچه قدسی
   لوحخوانان سر نه کرسی
   سالکان طریقه علیا
   راهداران جاده سفلا
   زنده‌جانان مرده در غم یار
   مستحالان جان و دل هشیار
   پادشاهان تخت روحانی
   غوطه‌خواران بحر نورانی
   شاهبازان در قفس مانده
   پیشبینان بازپس مانده
   از حدود وجود گم گشته
   وز عقول و نفوس بگذشته
   به کسی شان ز دوست پروا نه
   سوخته چون ز شمع پروانه
   همچو پروانه ز اشتیاق رخش
   خویشتن را فگنده در آتش
   در ره دوست پا ز سر کرده
   ابجد عشق را ز بر کرده
   چون ز کتاب دهر جیفه شده
   بر سریر صفا خلیفه شده
   یار خود دیده در پس پرده
   تن به جان مانده جان فدا کرده
   می نخورده شده به بویی مست
   دوست نادیده دل بداده ز دست
   بر ره یار منتظر مانده
   نمک شوق بر دل افشانده
   بار محنت کشیده چون ایوب
   زهر فرقت چشیده چون یعقوب
   نظر جان ز جسم بگسسته
   صدق میعاد باز دانسته
   کرده از جان به سوی کوش چو روی
   لیس فی جبتی سوی الله گوی
   جان اناالحق زنان و تن بردار
   فارغ از جنت و گذشته ز نار
   علم اتحاد بر بسته
   لشکر خشم و آز بشکسته
   بن و بیخ خیال برکنده
   گشته آزاد و هم چنان بنده
   
   جنت قرب جای ایشان است
   نور رضوان صفای ایشان است
   جان من در هوای ایشان است
   تن من خاک پای ایشان است
   عقل کل هست گنگ و لایعقل
   هر کجا ماجرای ایشان است
   آفتابی که عرش ذره اوست
   مطلعش بر سمای ایشان است
   به ازل چون قبول یافته‌اند
   ابد اندر بقای ایشان است
   همه در عشق خود فنا طلبند
   که بقا در فنای ایشان است
   حلم و ترک و حیا نشانه‌شان
   علم و تقوی لوای ایشان است
   از جناب خدای در دو جهان
   این مراتب برای ایشان است
   این مراتب به ذات ایشان نیست
   کین کرم از خدای ایشان است
   هرچه اندر جهان عراقی یافت
   اثری از عطای ایشان است
   
   آنکه ایشان برو نظر کردند
   اولش عاشقی خبر کردند
   عشق در هر دلی که جای گرفت
   دست برد اندرون و پای گرفت
   عشق در هر دلی که سر بر زد
   خیمه از عقل و علم برتر زد
   هر دلی کو به عشق بینا شد
   منزلش زیر بود و بالا شد
   هر دلی را که عشق روی نمود
   هر زمانی ارادتش افزود
   هر ارادت که عشق را شاید
   از رضا و موافقت زاید
   هر ارادت که از محبت شد
   یا ز انعام یا ز رایت شد
   اولش عام و آخرش خاص است
   محض لطف است و عین اخلاص است
   در کلام خدای میخوانی
   که علیک محبت منی
   چون محبت رسد به عین کمال
   در دل و جان و الهان جمال
   عشق نامش نهند اولو الاشواق
   چون رسد آن به حد استغراق
   اندرین بحر اگر غریق شوی
   تو خود استاد این طریق شوی
   گر شنیدی و شد تو را معلوم
   رو بخوان تا نکو شود مفهوم
   
   بود معروفزاده‌ای عاقل
   مستعد و محصل و فاضل
   کرده تحصیل علم حکمت و شرع
   طالب اصل کار و تارک فرع
   مرد سالک جوان صاحب درد
   رخ سوی خانقاه شبلی کرد
   به ارادت درآمد از در او
   تا رهاند ز بار خود سر او
   شیخ شبلی ز عالم تجرید
   عشق فرمود اولا به مرید
   گفتش اول به حسن عاشق شو
   وندر آن عشق نیک صادق شو
   پس بیا چون صفات شد حاصل
   تا رسانم تو را به عالم دل
   چون مرید آن سخن شنید از شیخ
   این اشارت به جان خرید از شیخ
   امر شیخش چو آن چنان آمد
   به خرابات عاشقان آمد
   گوش کن تا چها مقدر فرد
   در کرامات شیخ تعبیه کرد
   چون که از خانقه برون آمد
   بوی شوقش به اندرون آمد
   در گذرگه کسی که اول دید
   دل بدو داد و عشق او بخرید
   حسن او را به چشم عشق بدید
   عشق او بر وجود خویش گزید
   زو دماغ دلش معطر شد
   در دلش عشق او مقرر شد
   گشت ناگاه از هوای دلش
   بسته در دام عشق پای دلش
   وان که بربود ناگهان دل وی
   به خرابات رفت و او در پی
   به خرابات رفت و سر بنهاد
   با خراباتیان خراب افتاد
   قرب سالی مرید عاشق مست
   در خرابات بود باده به دست
   ز آتش عشق دوست میجوشید
   باده عشق او همینوشید
   چون خودی خودش ز یاد برفت
   خرمنش جملگی به باد برفت
   عشق اویی او ازو بربود
   او نه معدوم ماند و نه موجود
   شیخ شبلی به چشم حال بدید
   که به غایت رسید کار مرید
   از خراباتیش طلب فرمود
   نقد آن عشق را عیار افزود
   زان مجازش حقیقی بنمود
   قفل غم از در دلش بگشود
   زان میانش به خلوتی بنشاند
   کاندر آن لوح سر عشق بخواند
   مرد عاشق چو پیر خلوت شد
   از می مهر مست حضرت شد
   چون که در راه عشق صادق شد
   مقتدای هزار عاشق شد
   
   انما العاشقون مذبوحون
   عند باب الحبیب مطروحون
   عاشقان کشتگان زنده دلند
   ز آتش عشق دوست مشتعلند
   عاشقان را نه دود و نه عود است
   ناله عشق لحن داود است
   دل عاشق ز عشق بیمار است
   ناله زیر عاشقان زار است
   وصف معشوق را ز عاشق پرس
   حسن عذرا ز چشم وامق پرس
   وصف شیرین به نزد خسرو گوی
   مهر لیلی ز طبع مجنون جوی
   سوز پروانه شوق پروین دان
   اصل سودای ویس و رامین دان
   همه عالم اگر پر از هوس است
   بشر را اشتیاق هند بس است
   جان فرهاد اگر چه شیرین بود
   عاقبت هم برای شیرین بود
   هر که او را دلی بود باری
   ناگزیرش بود ز دلداری
   ای که عاشق نه‌ای حرامت باد
   زندگانی که میدهی بر باد
   
   آن شنیدی که عاشقی جانباز
   وعظ گفتی به خطه شیراز
   سخنش منبع حقایق بود
   خاطرش کاشف دقایق بود
   روزی آغاز کرد بر منبر
   سخنی دلفریب و جانپرور
   بود عاشق زد از نخست سخن
   سکه عشق بر درست سخن
   مستمع عاشقان گرم انفاس
   همه مستان عشق بی می و کاس
   گرمتازان عرصه تجرید
   پاکبازان عالم توحید
   عارفی زان میان بپا برخاست
   گفت عشاق را مقام کجا است
   پیر عاشق که در معنی سفت
   از سر سوز عشق با او گفت
   نشنیدی که ایزد وهاب
   گفت طوبی لهم و حسن مب
   این بگفت و براند از سر شوق
   سخن اندر میان به غایت ذوق
   ناگهان روستاییی نادان
   خالی از نور دیده دل و جان
   ناتراشیده هیکلی ناراست
   همچو غولی از آن میان برخاست
   لب شده خشک و دیده‌ تر گشته
   پا ز کار اوفتاد سر گشته
   گفت کای مقتدای اهل سخن
   غم کارم بخور که امشب من
   خرکی داشتم چگونه خری
   خری آراسته به هر هنری
   خانه‌زاد و جوان و فربه و نغز
   استخوانش ز فربهی همه مغز
   من و او چون برادران شفیق
   روز و شب همنشین و یار و رفیق
   یک دم آوردم آن سبکرفتار
   به تفرج میانه بازار
   ناگهانش ز من بدزدیدند
   از جماعت بپرس اگر دیدند
   مجلس گرم و غرقه در اسرار
   چون در آن معرض آمد این گفتار
   حاضران خواستندش آزردن
   خر ز مسجد بپا گه آوردن
   پیر گفتا بدو که ای خرجو
   بنشین یک زمان و هیچ مگو
   نطق دربند و گوش باش دمی
   بنشین و خموش باش دمی
   پس ندا کرد سوی مجلسیان
   کاندرین طایفه ز پیر و جوان
   هرکه با عشق در نیامیزد
   زین میانه به پای برخیزد
   ابلهی همچو خر کریه‌لقا
   چست برخاست از خری بر پا
   پیر گفتا تویی که در یاری
   دل نبستی به عشق گفت آری
   بانگ برزد بگفت ای خردار
   هان خرت یافتم بیار افسار
   ویحک ای بیخبر ز عالم عشق
   ناچشیده حلاوت غم عشق
   خرصفت بارکاه و جوبرده
   بیخبر زاده بیخبر مرده
   از صفاهای عشق روحانی
   بیخبر در جهان چو حیوانی
   طرفه دون همتی و بیخبری
   که ندارد به دلبری نظری
   هر حرارت که عقل شیدا کرد
   نور خورشید عشق پیدا کرد
   هر لطافت که در جمال افزود
   اثر عشق پاکبازان بود
   گر تو پاکی نظر به پاکی کن
   منقطع از طباع خاکی کن
   سوز اهل صفا به بازی نیست
   عشقبازی خیالبازی نیست
   رو در عشق آن نگارین زن
   که تو از عشق او شدی احسن
   هر که عشقش نپخت و خام بماند
   مرغ جانش اسیر دام بماند
   عشق ذوقی است همنشین حیات
   بلکه چشم است بر جبین حیات
   عشق افزون ز جان و دل جانیست
   بلکه در ملک روح سلطانیست
   گاه باشد که عشق جان گردد
   گاه در جان جان نهان گردد
   گاه جان زنده شد حیاتش عشق
   گاه شد چون زمین نباتش عشق
   آب در میوه خرد عشق است
   بلکه آب حیات خود عشق است
   لذت عشق عاشقان دانند
   پاکبازان جانفشان دانند
   
   مطربا نغمه حزین بردار
   یک زمانم دماغ جان تر دار
   از نه آهنگ خرده عشاق
   نغمه‌ای گو ز پرده عشاق
   مردم از هجر دوست یک دمه‌ای
   دل من زنده کن به زمزمه‌ای
   تا من اندر سماع عشق آیم
   مجلس عاشقان بیارایم
   نفسی بگذرم ازین پس و پیش
   ساعتی بنگرم به هستی خویش
   چون که پی گم کنم ازین هستی
   راه یابم به عالم مستی
   همچو مستان سماع برگیرم
   نعره شوق دوست درگیرم
   ساعتی همچو آرزومندان
   ز اشتیاق حبیب درمیدان
   مرغ بسمل صفت زنم پر و بال
   وایم از روزگار حال به قال
   شرح عشق محب و حسن حبیب
   بدهم یک به یک علی ‌الترتیب
   روز اول چو جوهر انسان
   مایل عشق بود و خالی از آن
   واهب اصل آلتی بخشید
   که بدو نیک را ز بد بگزید
   در زمانه بدید تو بر تو
   حسن با قبح و زشت با نیکو
   گشت ناظر به صورت هر دو
   ز صفا و کدورت هر دو
   چون شد اندر دلش صفا غالب
   نشد او جز جمال را طالب
   روی زیبا ز روی بد بگزید
   بد نخواهد کسی چو نیکو دید
   هر کجا حسن دلربایی دید
   چشم جانش همی درو نگرید
   هر دمش کسوتی لطیف نمود
   هر زمانش ارادتی افزود
   هر که عاشق به دیده جان شد
   گلخنیوار پیش سلطان شد
   
   بود مردی همیشه در گلخن
   گلخنش بود سال و مه گلشن
   گرد حمام نفس میگردید
   گلخن جسم را همیتابید
   زان مقامش ملال پیدا شد
   به تفرج به سوی صحرا شد
   یک دم از گلخن بدن بپرید
   گرد صحرای روح میگردید
   دید آب روان و سبزه و گل
   مرده در پای حسن گل بلبل
   گرد آن مرغزار میگردید
   باز دانست پاک را ز پلید
   گفت با خویشتن که این گلشن
   هست بسیار خوشتر از گلخن
   ناگهان دلبری فرشته‌لقا
   اندر آن مرغزار شد پیدا
   مرکب حسن را سوار شده
   صد چو یوسف رکابدار شده
   از رخ خوب و عارض پرنور
   رشک صد آفتاب و منظر حور
   صد دل شاهد شکرگفتار
   برده از ره به طره طرار
   صد ستاره مهش عرق کرده
   آفتابی ز نو برآورده
   صد هزاران دلی به غم خسته
   برده در دام زلف‌ها بسته
   چشم مستش چو ابروی دلکش
   خوب با خوب دیده خوش با خوش
   قطره ژاله بر گل خندان
   نسبتی دان بدان لب و دندان
   تن و جانش چنان مطهر و پاک
   که تو گفتی نداشت بهره ز خاک
   عزم نخجیرگاه کرده و مست
   تیرش اندر کمان کمان در دست
   راست گویی مگر به غمزه خود
   عاشقان را به تیر خواهد زد
   گلخنی بینوا و ناموزون
   از بن گلخن آمده بیرون
   عارضی آن چنان منور دید
   شاهزاده چو سوی او نگرید
   زورش از پا برفت و دل از دست
   شد درو از شراب حیرت مست
   خون ز سودای دل ز چشمان ریخت
   بس به غربال چشم خون میبیخت
   جامه گلخنی ز تن بدرید
   در پی آن پسر همیگردید
   شاهزاده چو سوی او نگرید
   بوی عشقش ز خون دل بشنید
   از تعجب به حال او نگران
   بادپا را فروگذاشت عنان
   سوی نخجیرگاه شد به شتاب
   گلخنی اوفتاده مست و خراب
   ناوک فرقتش جگرخسته
   وز ملاقات امید بگسسته
   دل بداده ز دست و شوریده
   از تن و جان امید ببریده
   با دلی خسته و درونی ریش
   غرقه در خون ز اشک دیده خویش
   روز دیگر چو شاه واگردید
   گلخنی را هنوز در خون دید
   مست مست اندرو نگاهی کرد
   گلخنی دوست دید و آهی کرد
   آن نگارین ره حرم برداشت
   گلخنی را بدان صفت بگذاشت
   وامقی گشته در پی عذرا
   گاه در شهر و گاه در صحرا
   گاه سودای آن پری پختی
   گاه با خویشتن همیگفتی
   چه خیال است پادشاهی را
   به گدایی کجا بود پروا
   گر بپرسد کسی ز من حالم
   من چه گویم که از که مینالم
   نیست یارای گفتنم با کس
   که دلم را به وصل کیست هوس
   منزلم دور و بس گرانبارم
   چون کنم چیست چاره کارم
   جگرش سوخته دلش بریان
   سال و مه خسته روز و شب گریان
   باطنش مست و ظاهرش هشیار
   در پی یار و بیخبر ز اغیار
   گر به شهر آمدی به هر ایام
   نزدی جز به کوی دلبر گام
   پیش هیچ آفریده ندریده
   پرده راز آن پسندیده
   با نم چشم و اشک چون باران
   راز یاران نهفته ز اغیاران
   با سگ کوی دوست همدم شد
   به چنین فرصتی چه خرم شد
   کرده در چشم جان به بوی حبیب
   خاک پای سگان کوی حبیب
   مدتی با دل ز غم به دو نیم
   بود در کوی آن نگار مقیم
   تا غلامی برو شبیخون کرد
   زان مقامش بزور بیرون کرد
   بیدل و جان همیدوید به سر
   تا به جای سگان آن دلبر
   چون دو هفته برآمد از ایام
   آن نگارین دو هفته ماه تمام
   صفت نخجیر را مطول کرد
   عزم نخجیرگاه اول کرد
   عاشق مستمند بیچاره
   بود در کوه و دشت آواره
   دیده پرخون دماغ پرسودا
   جان ز آشوب عشق در غوغا
   غم هجران تنش چو مو کرده
   در میان وحوش خو کرده
   در بیابان عشق سرگردان
   همچو مجنون مشوش و عریان
   گشته فارغ ز گلخن و حمام
   آشنایی گرفته با دد و دام
   ناکهان دلفگار شد آگاه
   که به نخجیر خواهد آمد شاه
   آهویی دید کشته بخروشید
   پوست برکند ازو و در پوشید
   پوست در سر کشید آهووار
   تا به تیرش مگر زند دلدار
   شاهزاده چو دررسید از راه
   کرد گرد شکارگاه نگاه
   صورتی دید همچو آهویی
   غافل از عادت تگ و پویی
   گفت غافل نشسته است این دد
   اندر آورد تیر و بر وی زد
   گلخنی زخم تیر در دل خورد
   جان و تن نیز در سردل کرد
   بیخود آن پوست دور کرد ز تن
   گفت دستت درست باد بزن
   تیر کز شست دلبران آید
   هدفش جان عاشقان آید
   چشمه خون روانش از دل ریش
   رقص میکرد از طرب بیخویش
   ذره چون آفتاب را بیند
   در هوایش ز رقص ننشیند
   در رگش چون نماند خون برجا
   سست شد اندر اوفتاد ز پا
   بر گذرگاه دوست بر خون خفت
   جان همیداد و این غزل میگفت
   
   در هوای تو جان و تن بار است
   جان فدا کرد عاشق و وارست
   صید خود را چرا زنی تو به تیر
   کو به دام تو خود گرفتار است
   در هلاک دلم چه میکوشی
   چون که بیچاره خود درین کار است
   دل بسی در غمت به خون غلتید
   لیکن این بار خود سبکبار است
   ای شبم روز با تو بی رخ تو
   روز روشن مرا شب تار است
   عاشقان پیش چون تو صیادی
   جان فدا میکنند و ناچار است
   من ز تیرت امان نمیطلبم
   لیکنم آرزوی دیدار است
   
   آن پری بعد از آنکه تیر انداخت
   گلخنی زخم خورده را بشناخت
   اندر آمد ز اسب پیشش شد
   مرهم اندورن ریشش شد
   نفسی راه لطف پیش گرفت
   سر او برکنار خویش گرفت
   عاشقان را به لطف بنوازند
   دلبران بعد از آنکه اندازند
   تا خدنگی ندوختش بر جان
   نگرفتش به ناز بر سر ران
   تاب وصلش نداشت آن پردرد
   جان بداد و وداع جانان کرد
   گر تو از عاشقان قلاشی
   کم از آن گلخنی چرا باشی
   عاشقی با بلاکشی باشد
   کار مجنون مشوشی باشد
   چون که توی تو شد بدل به صفا
   خواه تیر جفا و خواه وفا
   هدفی را که بیم سر نبود
   خوردن تیر را خطر نبود
   تیر معشوق را هدف شایی
   از دل و جان اگر برون آیی
   همگی روی تا نیارد دوست
   به تو تیری نمیزند بر پوست
   
   تیری ای دوست برکش از ترکش
   پس به آبروی چون کمان درکش
   هان دلم گر نشانه میخواهی
   زدن از توست و از من آهی خوش
   کی ز تیرت الم رسد که مرا
   دیده در حیرت است و دل در غش
   یابم از دیدن تو آب حیات
   ور بسوزانیم تو در آتش
   خواه نوش است و خواه زهرآلود
   شربت از دست دوست خوش درکش
   ور دهد غیر شربت نوشت
   نیش دان و به خاک ریز و مچش
   به عراقی مگو بیا بر من
   خویشتن را بگوی ای دلکش
   
   هر که را نیست عیش خوش بی‌ دوست
   این مناجات میکند کاری دوست
   جان ما گوهری است بیشبها
   کالبدهای ما چو مزبله‌ها
   اندرین مزبله چه میپاییم
   روی بنمای تا برون آییم
   گرچه از تو به بوی خرسندیم
   هم به دیدارت آرزومندیم
   عاشقا راز عاشقان بشنو
   هم ز بیدل حدیث جان بشنو
   گوش کن سر این فسانه ز من
   گلخنی جان توست و گلخن تن
   گرچه در جان توست کان علوم
   در تنت هست گلخنی ز ظلوم
   آنکه در جان تو را اصول نهاد
   لقب جسم تو جهول نهاد
   تا تو از خویشتن برون نایی
   دیده دل به دوست نگشایی
   چون برون آمدی فدا کن جان
   تا ببینی مگر رخ جانان
   
   ساقیا باده صبوح بده
   عاشقان را غذای روح بده
   باده عشق ده به ما مستان
   می بده مای ما ز ما بستان
   در دلم نه حلاوت مستی
   تا شود نیستی من هستی
   زان صراحی که جام رضوان است
   باده‌ای ده که جرعه‌اش جان است
   ای که بر یاد لعل دلجویت
   باده ناخورده مستم از بویت
   نفسی بازپرس مستان را
   راحتی بخش می‌پرستان را
   سوختم سوختم در آتش شوق
   بیخودم کن دمی به باده ذوق
   عجب آید مرا ز باده‌پرست
   باده عشاق ناچشیده و مست
   در بیابان به فصل تابستان
   چون ببارد به تشنه‌ای باران
   گرچه یک لحظه زان بیاساید
   هم به آب اشتیاقش افزاید
   می بیفزا چو شوقم افزودی
   روی پنهان مکن چو بنمودی
   باز مخمور عشق را می ده
   چون مدامم دهی پیاپی ده
   تا دگربار مستی آغازم
   وین غزل را انیس خود سازم
   
   دل و جانی است با من مشتاق
   به تو نزدیک و تن اسیر فراق
   روی زیبا ز من چرا پوشی
   این تحریمه علی‌ العشاق
   تو طبیبی و ما چنین بیمار
   تو ملولی و ما چنین مشتاق
   بر دلم ساحران غمزه تو
   رامیات با سهم الاماق
   مست شوق توایم و باده وصل
   نرسیده است هم چنان به مذاق
   از محیط غم تو جان نبرند
   غوطه خوران بحر استغراق
   در بیابان عشق تو دل ما
   صار حیران مشرق الاشراق
   
   نکند جز که شوق دیدارت
   خانه صبر عاشقان غارت
   آرزوی تو هر دم از دل ریش
   راتبی میبرد به عادت خویش
   نه فراغی به حسب حال منت
   نه مجالی که بشنوم سخنت
   سخنی کان از آن لب دلجو است
   باد جانش فدا که جان دارو است
   عالم عاشقان ز حیرت او
   در به در میروند و کوی به کو
   گرچه دردی است عشق بیدرمان
   هست درمان درد ما جانان
   راه تو موضع سرم گردد
   طالبم گر میسرم گردد
   تا به سودای تو گرفتارم
   کافرم گر ز خود خبردارم
   تا به گوشم حکایت تو رسید
   دیگر از دیگران سخن نشنید
   حسنت آوازه در جهان افکند
   هردلی کان شنید جان افکند
   خیل حسن تو ملک جان بگرفت
   صیت حسنت همه جهان بگرفت
   آرزوی تو آشکار و نهان
   میدواند مرا به گرد جهان
   
   پسری داشت شحنه تبریز
   حسن او دلفریب و شورانگیز
   خلعت ذات او ز موزونی
   صورت لطف و صنع بیچونی
   شیخ عالم امام غزالی
   آن جهان علوم را والی
   گشت آگاه زان گزیده خصال
   صفتش فهم کرد از استدلال
   خبر حسن او به شیخ رسید
   صبر و آرام از دلش برمید
   اسب عزم از زمین ری زین کرد
   میل دیدار آن نگارین کرد
   از می اشتیاق او شد مست
   پای در ره نهاد و دل بر دست
   چون به نزدیک شهر رفت فقیر
   عرضه کردند حال او به امیر
   گفت شحنه که باشد آن سالوس
   به امید آمد و شود مایوس
   شیخ صورتپرست و زراق است
   شهره شید اندر آفاق است
   مگذارید اندرین شهرش
   تا رود باز پس کشد زهرش
   قاصدی شد ز شهر بر سر راه
   کرد از آن حال شیخ را آگاه
   چون که بشنید شیخ صاحب درد
   در دو فرسنگ شهر منزل کرد
   چون به جیب افق فروشد هور
   روشنی شد ز صحن عالم دور
   شد به خرگه هوای بستر کرد
   دامن خیمه پر ز گوهر کرد
   شحنه را نیز خواب در پیچید
   گوش کن تا که او به خواب چه دید
   دید در خواب کش رسول خدا
   داد مشتی مویز و گفت او را
   بستان این مویز و رو حالی
   خود ببر پیش شیخ غزالی
   چون درآمد به صبح شحنه ز خواب
   بر گرفت آن مویز و کرد شتاب
   شیخ چون دید شحنه را از دور
   در پی افتاده آن سرشته ز نور
   پیش از آن کش به نزد خویش آورد
   طبق پر مویز پیش آورد
   کانچه امشب نبی بر تو گذاشت
   هان نشانش ازین طبق برداشت
   متاله روان راه اله
   به مویزی جهان برند از راه
   حسن را صورتی مبین و مدان
   به مویزی ز راه باز ممان
   باصره چون که با کمال بود
   لذتش راتب جمال بود
   گر طبیعت چشیدنش خواهد
   بیند و هم رسیدنش خواهد
   سیب سیمین برای چیدن نیست
   زو نصیب تو غیر دیدن نیست
   
   ما مقیمان آستان توایم
   عندلیبان بوستان توایم
   گر رویم از درت و گر نرویم
   از تو گوییم و هم ز تو شنویم
   چون که در دام تو گرفتاریم
   از تو پروای خویش چون داریم
   چون دم از آشنایی تو زنیم
   میل بیگانگی چگونه کنیم
   سر ما و آستانه در تو
   منتظر تا رویم در سر تو
   تو مپندار کز در تو رویم
   به سر تو که در سر تو رویم
   تا ز عشق تو جرعه‌ای خوردیم
   دل بدادیم و جان فدا کردیم
   تا به کوی تو راهبر گشتیم
   جز تو از هرچه بود برگشتیم
   تا ز جان با غم تو پیوستیم
   رخت هستی خویش بربستیم
   تا ز شوق تو مست و حیرانیم
   ره به هستی خود نمیدانیم
   چون به سودای تو گرفتاریم
   سر سودای خود کجا داریم
   تاب حسن تو آتشی افروخت
   دل ما را بدان بخواهد سوخت
   
   تا غمت با من آشنایی کرد
   دلم از جان خود جدایی کرد
   تا غم تو قبول کرد مرا
   هستی خود ملول کرد مرا
   در سماع توام چو حال گرفت
   از وجود خودم ملال گرفت
   آیت عشق تو چو برخواندم
   مایه جان و دل برافشاندم
   هر کجا آفتاب حسن تو تافت
   عاشقان را بجست و نیک بیافت
   اگر ای آفتاب جان‌افروز
   شب ما از رخ تو گردد روز
   اندر آن بس بود ز روی تو تاب
   گو دگر آفتاب و ماه متاب
   ای ز عشاق گرم بازارت
   به ز من عالمی خریدارت
   من کیم تا زنم ز عشق تو لاف
   نیست دعوای این سخن ز گزاف
   
   یکی از عاشقان جمالت را
   بود نجم اکابر کبری
   آن معین شریعت احمد
   آن قرین دل و قریب احد
   بود بر چرخ انجم اخیار
   آفتاب معانی اسرار
   آن گره سالکان که ره بردند
   اقتباس کمال ازو کردند
   بربود از مقام آزادی
   دل او حسن مجد بغدادی
   بربودش بتی چنان مقبول
   ناگهان از مقام عالی دل
   حسن زیباش خیل عشق آورد
   صبر و آرام او به غارت برد
   گفت آیا بر من آریدش
   هست جان او بر تن آریدش
   در زمان نزد شیخش آوردند
   خاطر شیخ گشت رسته ز بند
   زو بپرسید تا چه دارد دوست
   و آن چه باشد که دوست عاشق اوست
   در دمش چون او بپرسیدند
   میل شطرنج باختن دیدند
   شیخ شطرنج خواست وقت گزید
   با حریف ظریف میبازید
   چون که مغلوب کرد خیلش را
   همگی جذب کرد میلش را
   حب شطرنج از دلش بربود
   بازیی چند بس نکوش نمود
   فرس دولتش چو بازین شد
   بیدق همتش به فرزین شد
   شاه نفسش ازان عری برخاست
   ماهرخ عرصه‌ای نکوتر خواست
   دست‌ها بازداشت زین دستان
   پیل او کرد یاد هندستان
   چند روزی به خلوتش بنشاند
   کاندر آن لوح سر عشق بخواند
   چون ز ذوق صفاش بیهش کرد
   همه در عشق او فرامش کرد
   هست عشق آتشی که شعله آن
   سوزد از دل حجاب هر حدثان
   چون بسوزد هوای پیچاپیچ
   او بماند چو زو نماند هیچ
   او سراپای تخت انوار است
   او مطایای رخت اسرار است
   او رساند ز شوق روحانی
   به جمال و جلال رحمانی
   عشق ز اوصاف کردگار یکی است
   عاشق و عشق و حسن یار یکی است
   بود معبود خالق رزاق
   نفس خود را به نفس خود مشتاق
   آن جمیلی که او جمال آرا است
   کنت کنزا بگفت و آنگه خواست
   تا در گنج ذات بنماید
   به کلید صفات بگشاید
   چون به او صاف خاص ظاهر شد
   پیش انسان به ذات حاضر شد
   به جمال صفا تجلی کرد
   عشق را یار اهل معنی کرد
   یافتش عاشق از ظهور صفت
   علمش از علم و قدرت از قدرت
   سمعش از سمع و هم بصر ز بصر
   در کلام از کلام شد بخبر
   وز ارادت ارادتش حاصل
   وز حیاتش حیات شد واصل
   از جمالش جمال وی نمود
   وز بقایش بقای عشق فزود
   از محبت محبتش بشناخت
   وز تجلی عشق عشقش باخت
   زین صفت‌ها چو بوی دوست شنید
   خویشتن را ندید و او را دید
   مظهر وی دوست را بنهفت
   لیس فی‌جبتی سوی الله گفت
   چون که برکند جبه را وارست
   جبه برکن که پات بر دارست
   مابه الاشتراک را بنشان
   مابه الامتیاز را برخوان
   چون ز سبحان شدی تو اعظم‌ شان
   گرد هستی خود ز خود بنشان
   
   ای هوای تو مونس جانم
   مایه درد واصل درمانم
   مرغ جان تا بیافت دیده باز
   در هوای تو میکند پرواز
   گفت و گوی تو روز و شب یارم
   جست و جوی تو حاصل کارم
   دلم از عشق توست دیوانه
   تا تو شمعی تو راست پروانه
   نیک در کار خویش حیرانم
   درد خود را دوا نمیدانم
   در غم دوستان مهر گسل
   دشمنان را بسوخت بر من دل
   ما همه مشتری بیپایه
   او و کالای او گرانمایه
   ای ز سوداییان درین بازار
   فارغ از مثل من هزار هزار
   خواب خواهم من از خدا به دعا
   تا ببینم مگر به خواب تو را
   نکند خود به خاطرت گذری
   که کنی سوی بیدلی نظری
   چون سر ماست خاک سودایت
   فرصتی تا نهیم در پایت
   میسزد جز به وقت دل بردن
   التفاتی به بیدلی کردن
   به تلطف ز ما ربودی دل
   به تکبر کنون زیاد مهل
   تو به خود عاشقی زهی مشکل
   که ز ما بگذرد تو را در دل
   تو سبق برده‌ای ز نیکویان
   ما ز عشق تو این غزل گویان
   
   ای شده چشم جان من به تو باز
   از تو در دل نیاز و در جان آز
   شب اندوه من نگردد روز
   تا نبینم جمال روی تو باز
   تو ز فارغی و ما داریم
   بر درت سر بر آستان نیاز
   در دلم آرزوی عشق تو را
   نیست انجام اگر بود آغاز
   مرغ جانم ز آشیانه تن
   جز به کویت کجا کند پرواز
   بیش ازینم ز خویش دور مدار
   تا نگردد دریده پرده راز
   آخر ای آفتاب جان‌افروز
   سایه‌ای بر من ضعیف انداز
   از تو ما را گذر نخواهد بود
   گر اهانت کنی وگر اعزاز
   در غمت هر نفس عراقی را
   با خیالت حکایتی است دراز
   
   ای غم تو مجاور دل من
   وز زمانه غم تو حاصل من
   تا دلم باد مبتلای تو باد
   دایما بسته بلای تو باد
   دیده را دیدن تو میباید
   وگرم قصد جان کنی شاید
   دل ما را فراغت از جان است
   زندگانی ما به جانان است
   عشق روزی که درد من بفزود
   شد حقیقتی اگر مجازی بود
   در ترقی است کار ما در عشق
   بلکه اخلاص شد ریا در عشق
   
   بود صاحبدلی به دانش و هوش
   در نواحی فارس تره‌فروش
   از قضای خدا و صنع اله
   میگذشت او به راه خود ناگاه
   پیش قصری رسید و درنگرید
   صورت دختر اتابک دید
   صورتی خوب دید و حیران شد
   دل مجموع او پریشان شد
   قرب سالی ز عشق مینالید
   که رخ خوب دوست باز ندید
   دایم از گریه دیده پرخون داشت
   چشم‌ها چشمه‌های جیحون داشت
   بجز اوصاف او نخواند و نگفت
   دایم از حسرتش نخورد و نخفت
   با سگ کوی او همیگردید
   سگ کویش بر آدمی بگزید
   تا بدو خادمی پیام آورد
   کین گذشت از حکایت آن کرد
   سر خود گیر و گوش کن سخنی
   چون تویی را کجا رسد چو منی
   گر تو سودای عاشقی داری
   شاید ار قصر شاه بگذاری
   تو کجایی و ما کجا هیهات
   در بیابان و آرزوی فرات
   لیک اگر صادقی درین معنی
   راه برگیر و بگذر از دعوی
   به فلان کوه رو مقامی ساز
   کنج گیر و مگوی با کس راز
   طاعت کردگار عادت کن
   صانع خویش را عبادت کن
   روزگاری بدین صفت میباش
   خود شود طاعت نهانی فاش
   در تو مردم ارادت افزایند
   به تبرک به خدمتت آیند
   هیچ چیزی ز کس قبول مکن
   نیز با هیچ کس مگوی سخن
   چون شوی در میان خلق علم
   به اتابک رسد حدیث تو هم
   چون اتابک تو را مرید شود
   اندهت را فرح پدید شود
   چون که عاشق پیام دوست شنید
   امر او را به جان و دل بگزید
   شد به کوهی که او اشارت کرد
   چار دیوارکی عمارت کرد
   وندر آنجا چنان که دختر گفت
   از عبادت نیارمید و نخفت
   
   عاشقی ترک خواب و خور کرده
   جای خود را ز گریه تر کرده
   حیرت حسن دوست جانش را
   از تن خویش بیخبر کرده
   دایم اندر نماز و روزه عشق
   درس عشاق را ز برکرده
   پیش تیر ارادت معشوق
   جگر خویش را سپر کرده
   کارش از دست خود بدررفته
   یارش از کوی خود بدرکرده
   در ره کوی دوست بیسر و پا
   دل و جان داده پا ز سر کرده
   همت عالیش عراقی را
   سفر راه پرخطر کرده
   
   عاشق بیقرار از سر درد
   به ریا مدتی چو طاعت کرد
   از ریا دور بود اخلاصش
   برد سوی عبادت خاصش
   بوی تحقیق از آن مجاز شنود
   دری از عاشقی برو بگشود
   دایما مشتغل به ذکر خدای
   نه به شه راه داد و نی به گدای
   نه شنید از کسی نه با کس گفت
   در عبادت به آشکار و نهفت
   هم رعیت مرید و هم شاهش
   همه از ساکنان درگاهش
   شبی آن مه چو جمله خلق بخفت
   زد در شیخ و در جوابش گفت
   آنکه معشوق توست گفت آری
   گر تو آنی من آن نیم باری
   زد بسی در ولیک سود نداشت
   نگشود و بر خودش نگذاشت
   شاه خوبان چو دید آن حالت
   متاثر شد از چنان حالت
   در خود از درد عشق دردی دید
   باز گردید و جای مینگزید
   چون که در قصر خویش منزل کرد
   با هزاران هزار انده و درد
   سینه پرسوز ازو و دل بریان
   جان به دریا غریق و تن به کران
   گشت بیمار چو نخورد و نخفت
   دایما با خود این سخن میگفت
   طالبم را نگر که شد مطلوب
   یا محب مرا که شد محبوب
   ای پدر بهر من طبیب مجوی
   رو ز بیمار خویش دست بشوی
   کو نداند دوا عنای مرا
   چاره مردن بود بلای مرا
   درد دل را مجو دوا ز طبیب
   بنگردد مگر به بوی حبیب
   چون که درد من از طبیب افزود
   هیچ دارو مرا ندارد سود
   نیست در دل ز زهر غم آن درد
   که به تریاق دفع شاید کرد
   من خود این درد را دوا دانم
   لیکن از شرم گفت نتوانم
   چون بیکبارگی برفت از کار
   به اتابک رسید این گفتار
   گفت اتابک که محرم او کیست
   باز پرسید ازو بخفیه که چیست
   سر عنقا است یا دماغ نهنگ
   زیر دریا است یا به هفت اورنگ
   چون بپرسید محرمش بنهفت
   راز خود را چنان که بود بگفت
   عشق نقلی و چاره‌سازی او
   بر غم خویش و بینیازی او
   وانکه آن شب برفت و واگردید
   که چه بیالتفاتی از وی دید
   به تنی خسته و دلی پرغم
   همه تقریر کرد با محرم
   چون که محرم شنید ازو این راز
   گفت در خدمت اتابک باز
   گفت اتابک چو این سخن بشنید
   باید این درد را دوا طلبید
   با بزرگان عهد او بر شیخ
   به تضرع بخواست از در شیخ
   تا گشاید برو طریق وصول
   کند از راه خادمیش قبول
   زین نمط پیش او بسی راندند
   قصه راز پس فروخواندند
   رقتی در میانه پیدا شد
   اثر عشق او هویدا شد
   شیخ از راه حق فراغت را
   به رضا گفت آن جماعت را
   این بنا بر مراد من منهید
   لیک او را مراد او بدهید
   پس اتابک گرفت او را دست
   پیر عقد نکاح او دربست
   پیش دختر از آن خبر بردند
   همدمش ساعتی بیاوردند
   یار محبوب و پس محب مرید
   چون که در آستان شیخ رسید
   زد سرانگشت بر درش در حال
   بار دادش کنون که بود حلال
   عفت عشق و صدق یار نگر
   حسن تدبیر و ختم کار نگر
   نیست دل را به هیچ نوع از دوست
   آن صفا کز معاملات نکوست
   چون که بنیاد را بر اصل نهاد
   بر دل خود در مراد گشاد
   عشق او را چو خانه روشن کرد
   خاندانش جهان مزین کرد
   
   مرحبا مرحبا محبت دوست
   کز درون آمدی نه از راه پوست
   دلم از چز تو خانه خالی کرد
   با تو سودای لاابالی کرد
   تا غمت ساکن دل من شد
   از چراغ تو خانه روشن شد
   ما گرفتار دام عشق توایم
   همه سرمست جام عشق توایم
   ای که حسن رخت دلافروز است
   شب ما با خیال تو روز است
   حسنت از روضه جنان خوشتر
   یادت از هرچه در جهان خوشتر
   هر که در صورت تو حیران نیست
   صورتش هست لیکنش جان نیست
   من چو در عارض تو حیرانم
   لوح محفوظ عشق میخوانم
   دیده‌ای کان جمال دیده بود
   مهر رویت به جان خریده بود
   با خود از بیخودی تو را بینم
   گر تو با من نه‌ای چرا بینم
   چون نظر بر رخ تو میفگنم
   میبرد از دیار جان و تنم
   به کسی گفتن این نمییارم
   که تو را نیک دوست میدارم
   
   دیده‌ای پاک بین همیباید
   تا که حسنش جمال بنماید
   حسن جانان به جان توان دیدن
   نه به هر دیده آن توان دیدن
   ای که خوانی به عشق مغرورم
   هیچ عیبم مکن که معذورم
   گر جمال بتم نظاره کنی
   بدل سیب دست پاره کنی
   گر تو شکل و شمایلش بینی
   قد و گیسو حمایلش بینی
   همچو من دل اسیر او شودت
   بت پرستیدن آرزو شودت
   کیست کو را دو چشم بینا بود
   پس رخ خوب او دلش نربود
   هیچ کس دیده بصیر نداشت
   که دل و جان به حسن او نگذاشت
   از جمالش نمیشکیبد دل
   میبرد عقل و میفریبد دل
   آن لطافت که حسن او دارد
   دل صاحبدلان به دام آرد
   عشق رویش همیکند پیوست
   حلقه در گوش عاشقان الست
   
   پیر شیراز شیخ روزبهان
   آن به صدق و صفا فرید جهان
   اولیا را نگین خاتم بود
   عالم جان و جان عالم بود
   شاه عشاق و عارفان بود او
   سرور جمله واصلان بود او
   چون به ایوان عاشقی بر شد
   روز به بود و روز بهتر شد
   سال‌ها با جمال جانافروز
   روز شب کرده بود و شب‌ها روز
   داشت او دلبری فرشته نهاد
   که رخش دیده را جلا میداد
   اتفاقا مگر سفیهی دید
   کان پری پای شیخ میمالید
   رفت تا درگه اتابک سعد
   تیزروتر ز سیر برق از رعد
   گفت ای پادشاه دین فریاد
   پای خود شیخ دین به امرد داد
   سعد زنگی ز اعتقاد که داشت
   در حق شیخ افترا انگاشت
   کرد روزی مگر عیادت شیخ
   دید حالی که بود عادت شیخ
   دلبری دید همچو بدر منیر
   چیست در برگرفته پای فقیر
   چون اتابک به چشم خویش بدید
   از حیا زیر لب همیخندید
   بود نزدیک شیخ سوزنده
   منقلی پر ز آتش آکنده
   پای‌ها از کنار آن مهوش
   چست در زد به منقل آتش
   گفت چشمم اگرچه حیران است
   پای را پیش هر دو یکسان است
   آتش از تن نصیب خود طلبد
   سوزش مغز بیخرد طلبد
   گل آتش به پیش ابراهیم
   وز تجلی نسوخت جسم کلیم
   نظر ما به چشم تو جانی است
   میل دل را نتیجه روحانی است
   نظری کز سر صفا آید
   به طبیعت مگر نیالاید
   گر تو را نیست با غمش کاری
   دایما من مقیدم باری
   
   ای خوش و فارغ از غم ما پرس
   عاشقان ضعیف را واپرس
   عجز من بین دعای من بپذیر
   میتوانی به لطف دستم گیر
   داری از عاشقان خویش ملال
   خون ایشان چرا است بر تو حلال
   به کسی التفات کن نفسی
   که ندارد بجز تو هیچ کسی
   فارغی از درون صاحب درد
   مکن ای دوست هرچه بتوان کرد
   گر تو خوبی و ما ضعیف و فقیر
   تابت ای خور ز ذره باز مگیر
   رخ به ما مینما و جان میبخش
   بر دل ریش عاشقان میبخش
   
   عاشقان در کمین معشوقند
   ساکنان زمین معشوقند
   عاشقان را ز دوست نگزیرد
   بلبل اندر هوای گل میرد
   اندرین ره اگر مقامی هست
   هست ماوای عاشقان الست
   چون که حسن آمد از عدم به وجود
   عشق در نور او ملازم بود
   جان چو مامور شد به امر احد
   منتظر یافت عشق بر سر حد
   گر تو از عشق فارغی باری
   من ندارم به غیر ازین کاری
   هست جانم چنان به عشق غریق
   که ندارد گذر به هیچ طریق
   
   شیخ السلام امام غزالی
   آن صفابخش حالی و قالی
   واله حسن خوبرویان بود
   در ره عشق دوستجویان بود
   بود چشم صفای آن صادق
   برنگاری به جان چنان عاشق
   که همیشد سوار اندر ری
   وز مریدان فزون ز صد در پی
   دلبری دید همچو بدر تمام
   که برون آمد از یکی حمام
   کرده از لطف و صنع ربانی
   تاب حسنش جهان نورانی
   شیخ را چون نظر برو افتاد
   صورت دوست دید باز استاد
   از دل و جان درو همینگرید
   هر نظر او به روی دیگر دید
   شده مردم به شیخ در نگران
   شیخ در روی آن پری حیران
   صوفیان جمله منفعل گشتند
   همه بگذاشتند و بگذشتند
   لیک پیری که بود غاشیه‌دار
   شیخ را گفت بگذر و بگذار
   تبع صورت از تو لایق نیست
   شرمت ازین همه خلایق نیست
   شیخ گفتش مگوی هیچ سخن
   رؤیة الحسن راحة الاعین
   گر نیفتادمی به صورت زار
   بودیم جیرئیل غاشیه‌دار
   عاشقانی که مست و مدهوشند
   باده از جام عشق مینوشند
   ز اندرون غافل است بیرون بین
   روی لیلی به چشم مجنون بین
   حسن صورت چو آلت است تو را
   پس به کاری حوالت است تو را
   مغز خود ز اندرون پوست ببین
   زان شعاعی ز نور دوست ببین
   گر تو بی مغز نام دوست بری
   باشی از عشق روی دوست بری
   هر که از دوست دوست میخواهد
   جوهرش را عرض نمیکاهد
   اگرت هست قوت مردان
   اینک اسب و سلاح و این میدان
   هست آرام جان من مهرش
   هست سود و زیان من مهرش
   دلم از حسن او لقا خواهد
   دیده‌ام دید دل چرا خواهد
   پای دل را به دام او بستم
   وز می اشتیاق او مستم
   فارغ است او ز ما و ما جویان
   ز اشتیاق رخش غزلگویان
   
   دل دیوانه باز بر در عشق
   به دمی درکشید ساغر عشق
   باز جانم به مهر دربند است
   مهره گرد آمده به ششدر عشق
   کرد بازم مشام جان خوشبو
   نکهتی از بخور مجمر عشق
   وه که ناگه بسر برآید باز
   دیگ سودای ما بر آذر عشق
   نامه دوست زیر پر دارد
   در هوای دلم کبوتر عشق
   حسن روی تو میرباید دل
   ورنه دل را نبود خود سر عشق
   گر عراقی بدی خریدارت
   لایق وصل بود و در خور عشق
   
   جز حدیث تو من نمیدانم
   خامشی از سخن نمیدانم
   در کمند غم تو پا بستم
   وز می اشتیاق تو مستم
   دیده ما اگرچه بینور است
   لیک نزدیک بین هر دور است
   ساکن است او مگر تو بشتابی
   در نیابد مگر تو دریابی
   گرچه ما خود نه مرد عشق توایم
   لیک جویان درد عشق توایم
   طالبان را ره طلب بگشای
   راه مقصود را به ما بنمای
   دل و دنیای خویش در کویت
   همه دادم به دیدن رویت
   یارب این دولتم میسر باد
   که به دیدار دوست گردم شاد
   
   چون درآمد به شهر دوست فقیر
   کرد اوصاف حسن او تقریر
   اندر آمد به مسجد جامع
   زو کرامات اولیا لامع
   بعد از آن چون نماز جمعه بکرد
   با جماعت فقیر صاحب درد
   از مصلی فراز منبر شد
   مجلس عاشقان منور شد
   بر زبان سری از حقیقت راند
   که از آن فهم خلق عاجز ماند
   گفت کافهام اگرچه درماند
   آخر این چوب پاره میداند
   منبر از جای خویشتن برخاست
   وز زمین در هوا همیشد راست
   شیخ گفتش ادب نگه میدار
   حرکت را به عاشقان بگذار
   منبر آنجا که بود باز استاد
   قریب پنجاه مجلسی جان داد
   شیخ گفت آنکه نور مجلس ماست
   چون به مجلس نیامده است کجاست
   مجلسم بی‌ لقاش تاریک است
   سخن عشق نیز باریک است
   عذر دارد هر آنکه باریکی
   در نیابد میان تاریکی
   صحن جان را چراغ پیدا نیست
   مگر آن دل شکار اینجا نیست
   چون نیامد به مجلس عشاق
   جان بدادند عاشقان ز فراق
   یاد او بر زبان با برکت
   چون نبخشد جماد را حرکت
   داند آن کس کزو نشان دارد
   که ز شوقش جماد جان دارد
   عاشقانش چو در حدیث آیند
   در و دیوار گوش بگشایند
   عاشق از هجر او همیمیرد
   چوب منبر هوا همیگیرد
   گر ندانی تو این سخن بیقین
   رو سریرش به صحن مسجد بین
   
   مرحبا مرحبا نسیم صبا
   خبر از دوست چیست بازنما
   حال ما بین درین پریشانی
   باز گو تا ازو چه میدانی
   این چنینم هنوز بگذارد
   یا عزیمت بدین طرف دارد
   گوییا تخم مهر ما کارد
   یا خود از ما فراغتی دارد
   سخن بیدلان به یاد آرد
   یا خود او این سرود نشمارد
   باشدش هیچ میل و رغبت ما
   یا فراموش کرده صحبت ما
   گوییا در دلش وفا با ماست
   یا هنوزش سر جفا با ماست
   خاطرش هیچ سوی ما نگرد
   یا دگر نام بیدلان نبرد
   هیچ داند که حال ما چون است
   یا ز ما خود دلش دگرگون است
   دوری از ما هنوز میجوید
   یا ز ما خود سخن نمیگوید
   از جمالش اگرچه محرومم
   هرچه خواهد کند که مظلومم
   جز مرادش مرا مرادی نیست
   غیر او خاطری و یادی نیست
   هست جانم چنان بدو مشغول
   که ندانم فراق را ز وصول
   خود ندانم که در چه کارم من
   با وی از خود خبر ندارم من
   در کمندش چنان گرفتارم
   که خلاصی طمع نمیدارم
   گرچه او خود نمیبرد نامم
   تا برفت او برفت آرامم
   هرکه جانش ز روی دوست بود
   میل جانش به سوی دوست بود
   دیده کو طالب جمال تو شد
   باعثش قوت خیال تو شد
   
   از تو مهرم چو در نهاد بود
   من کیم تا مرا مراد بود 
   جز مرادت مرا مرادی نیست
   غیر ازین خاطری و یادی نیست
   هرکه او در غم تو دل بنهاد
   آرزوها به آرزوی تو داد
   شوق دل‌ها ارادت تو بود
   ذوق جان‌ها عبادت تو بود
   تا که خاک درت پناه من است
   آستان تو سجده‌گاه من است
   من ز کویت بدر ندانم رفت
   زانکه زین در کجا توانم رفت
   زین سخن‌ها خلاصه دانی چیست
   آنکه دور از تو من ندانم زیست
   گرچه داری چو من هزار هزار
   ختم گشت این سخن برین گفتار
