عشق مرغ نشیمن قدم است
قوت او گه وجود و گه عدم است
در بدایت وجود غیر خورد
تا نهایت همین قدم سپرد
چون غذا شد وجود غیر او را
به قدم قطع گشت سیر او را
خورش آنگه ز خود نه از غیر است
وصفش آنگه ز سیر بل طیر است
در هوای خودش بود طیران
خود بخود در جمال او نگران
از ازل تا ابد گرفته پرش
نبود جز به خویشتن نظرش
اصل با فرع با وجودش صحو
عرش با فرش در وجودش محو
بیضه کون زیر سایه او
هر دو عالم فرود پایه او
در هوای فضایش ار بپرد
غیر او باز عزتش شگرد
درنیاید بهر مکان سر او
برنتابد دو کون یک پر او
بستاند تمام ذکر او را
برباید تمام فکر او را
وصف او را همو کند به سزا
کس نداند چنانکه هست او را
عقل و فهم از صفات او معزول
غیر او را بدو محال وصول


روح اگرچه نتیجه عدم است
با قدم گویا که همقدم است
یافته از جلال سبوحی
شرف اختصاص من روحی
منتظر بود تا رسیدن او
دیده عشق بهر دیدن او
عشق در وی چو جای خالی دید
رخت بنهاد و تختگاه گزید
ذات چون با صفت درآمیزد
هر دو با یکدیگر درآویزد
روح چون ذات و عشق چون صفت است
گه بعکس اینت جان معرفت است
تا بود طور نشأه اولی
روح را ذات گفتنست اولی
عشق در نشأه دوم ذات است
صفتش روح وین نه طامات است
لب تحقیق و جان توحید است
محض تجرید و جان تفرید است
عارض است از برای مسبوقی
عشق را عاشقی و معشوقی
عشق در ذات خود چو یکرنگ است
فارغ از صلح و ایمن از جنگ است
نه درو سبق سابق از مسبوق
نه درو فرق عاشق از معشوق
ذات او برتر از جهات آمد
وین عوارض برون ز ذات آمد
جهت عاشقی و معشوقی
نسبت خالقی و مخلوقی

تا چه تقش آورد ز پرده برون
وقت نیرنگساز بوقلمون
عشق را قبله از کجا سازد
درد را از کجا دوا سازد
ملک عشک از ولایت صمد است
روی او سوی قبله احد است
منشأش ذات ذوالجلال آمد
لاجرم پاک و بیزوال آمد
حجت آن یحبهم نه بس است
غیر از این نیست بل همه هوس است
عشق زایل قدیم دان نه حدیث
حدثان را از او نصیبه حدیث
که بود در سرادقات قدم
حدثان را مجال وضع قدم
بر اساس طهارتش چو بناست
از علل دور و از نصیب جداست
عشق محدث فروغ تابش اوست
نمی از فضله ترابش اوست
گرچه این عشق عین آن اثر است
این نظر هم فروغ آن نظر است
تو بدان غیر اگر نظر داری
شاید ار بر اثر گذر داری
مرکبی را که داغ شــــه دارد
گر رکابی بزیر ران آرد
بینی آنگه که برنشــیند شـــاه
هیــچ نقصــی بدو نیــافته راه
شــاه عشــق ارچه در دل است آباد
روح را داغ اختصــاص نهـــاد
تا ز آفات در پنـــاه بود 
مرکب خاص پادشـــاه بود
هم شــود بهــر اســتقامت ســیر
در مبادی اسیــرِ رایض غیــر
بلکه خود شرط ابتدا باشــد
اثر از غیر کی جــدا باشــد


آن نبیــنی که چون نوآمــوزی
سـفتن در هوس کنــد روزی
گر بنزدیک اوســـتاد آید
جز خــزف سـفتنش نفـــرماید
در میان خـزف نهــد گه گاه
بســپارد بدســت او ناگاه
گهـــری را که نیــک بهراســد
دســت اســتاد گر بپرماســد


عشــق را جــان گزیده ایوان اســت
جان ما را امانیــش آن اســت
عشــق در داغگاه روز الســت
متمکن درون جــان بنشســت
گر کنون پردههـــا تنک یابد
نور او از درون برون تابد
ضابطی گویمت چه خوب الحـــق
که کند فرق عشــق خلق از حــق
عشــق حــق از درون برون آید
عشــق خلق از برون درون آید
لیک بس روشن است غایت او
پردە دل بود نهــایت او
40از ره دیده چون به پرده رسد
پرده‌دار بپرده ره ندهد
دل محــل تنزل عشـــق است
دایما در تزلزل عشق است
جای او قلب و نفـس و روح آمد
زین سویش بنــد و زان فتــوح آمد
از دو جانب محل بین این است 
جای او بین اصبعین این است
نفـس تا در حجاب بســیار است
به کمــند هــوا گرفتــار است
چون حجــب مرتفــع شود یکبار
جلوە عشــق آورد در کار
پس از آن روی ســوی عشـــق آرد
آرزوهـــا تمــــام بگـــذارد
لیک عمری بود در آن سـری
تا شــود نفـس از مــراد بری


احــد فــرد ایزد متعــال
هم جمیــل است و هم محب جمــال
تو هم ار در جمــال حق بینی
در جمال و جلال حــق بینی
و گرت بر محل آن نظر است
دانکه در وی ازآن جمــال اثر است
این نظر در شــمار محســوب است
چون محــبت مراد محــبوب است
گر ترا چشــم معرفت بیناســت
وجه صانع ز صــنع او پیداســت
دیده از وجه خوب چشمە نور
 دیده در صــنع آیتی مشـــهور
جز به دین وجه اگر نظر باشــد
 چشــم بیننده بیبصــر باشـــد
155چشم بیننده نیســت بیــننده
ز آفرینــش جز آفــریننده
وجه باقیجمــال یزدان دان
غیر آن کل من علیهـــا فان


عشــق چون تخمِ خویش کرد القا
 در زمین دل آمده است بقـــا
پروراند بآفتـــاب نظر
دایم آن تخم تا رســـیدن بر
لیک شاید چو تخم برپاشـــد
 که بیک لحظه تخم بر باشـــد
160بزمان تخم گرچــه پیــش بود
بار ماننــد تخم خویش بود
عشق با روح در مقام الست
چون مواثیق دوستی میبست
در وی آن روز نخم خویـش بکاشـت
تا کنون او رسید و بر برداشت
چون از او بردمیــد عبهر عشــق
بود ماننــد تخم خود برِ عشــق
تا که آنکش نظــر بر او افتــاد
از بس اشباه خواست زو فریاد
بود انا الحــق و نطق سبحانی
فرع این اصل و کشف روحانی
بلکه خود تخم بود عیــن ثمر
بار دعــوی علاوه بر ســر


بیشکی ذات شــاهد و مشــهود
متقابل شوند گاه شــهود
بر مثال دو آینە مصــقول
در محــاذات کرده عکس قبول
وانکه موصوف وصف عشــق آید
 در دگرعکس خویش بنماید
170صفتی کان یحبــــهم را بود
در یحـــبونه بعکس نمود
صفت ذات عاشــق آمد عشــق
بر وی از اصل صادق آمد عشــق
جان عاشق قرارگاه وی است
دل او قلب بارگاه وی است
عشــق معشــوق عکس تابش اوست
به خودش هیچ از او نه رنگ و نه بوست
عشـق عاشـق حقیقت اسـت و حسب
عشـق معشــوق همت است و نسب
175عشــق با او ودیعت است و مجــاز
عشــق را ســوز در خورست و نه ساز
قوت عشق از صفات عشــاقی است
دایمش زان خزاین انفاقی است
هیچ معشــوق را به معشوقی
نیست از وصف عشــق مرزوقی
گر نتابد بر او طلایە عشــق
تا درآرد ورا به ســایە عشــق
باشد آنگه به عاشقیــش نصیب
نه به معشــوقیش ز عشــق حبیب
لیک آنجــا مقام حیــرا نیست
چونکه پیراست خود که عاشق کیست
بی ربودن روش محــال بود
کوشش بی کشش خیــال بود
تا ز معشــوق جاذبی نبود
عشــق را هیــچ طالبی نبود
عاشق آنجا نخسـت معشــوق است
سابق اینجا بعکس مسبوق است
شیخ الاسلام با یزید چه گفت
چون برو کشف گشت راز نهفت
پس یقین گشت کان گمان گژ بود
حال برعکس آنچه بود نمــود
او محب من است و من محبوب
او مرا طالب است و من مطلوب
حسن بی عشــق رو به کس ننمــود
در او را کلید عشــق گشــود


عشق عاشق ورا چو آینــه شد
صورت حســن او معــاینه شد
بیشک آن لحظه اندرو نگرد
چشمش از حسن خویش قوت خورد
حســن را گر نه عاشــقی باشد
ذات را چون مفارقی باشــد
چون نبیند جمال خود معشــوق
گویی از ذات خود بود مفروق
هست اگر زانکه نیست با خود خویش
قرب عاشق به حسن ازو زو بیش
قربش از حســن او چو بیشتر است
لاجرم با جمــال خویشتر است
زین سبب بر جمــال دیدە دوست
غیرت آید ورا ز دیدە دوست
گر کسی این شروط دریابد
پس کزو گنجها گهــر یابد


نیست جز بر دو گونه غنج و دلال
غنج معشوقی است و غنج جمــال
200غنج حسن و جمــال را ز برون
هیچ پیوند نیسـت جز ز درون
غنج معشــوقی از درون با ناز
به نیازش بود همیشــه نیــاز
قوت او از نیــاز مشــتاق است
زین سبب حاجتش به عشـــاق است


بود مردی فقــیر گلخنتاب
ز آتش عشق در روانــش تاب
با یکی از ملوک ســرخوش بود
دلــش از عشــق او پرآتش بود
چون ملک حال گلخنی بشــنود
خواســت او را ســیاستی فرمود
گفت با او وزیر نیکورای
کین به عدلت نه لایق است و سزای
آنچه در اختیــار کس ناید
عدل بر وی ســتم نفرماید
عشــق جبری است اختیاری نیســت
چاره‌اش غیر بردباری نیســت
جان عاشــق بساط مهرە اوست
شهربند مراد و ســخرە اوست
تا چه نقش است مهره چون یازد 
عاشــق ار خواهد ار نه میسازد
رنج عاشق که آن شمارش نیســت
جز به پنــدار اختیارش نیســت
اتفــاقـا ملک بـگـاه گـذر
بود بر مرد گلخنیــش ممر
مرد هــرروز بر گذار ملک
بنشــستی در انتــظار ملک
215چون ملک نزد او روان گشتی
بی هزاران کرشــــمه نگذشـــتی
روزی آن مرد بر گذار نبود
که ملک با کرشــمه روی نمود
شــده پیوســته از برای کمــال
غنج معشــوقیش به غنج جمــال
چون ندید آن ربوده را حاضر
گشت در وی تغیـری ظاهر
ناز او را نیــاز درمان اســت
سوز عاشــق به ســاز درمان اســت
زآن تغیــر چو شــد وزیر آگاه
با ملک روی کرد و گفت ای شاه
آنچــه در خدمت تو عرض افتــاد
بهــر آن مرد عین فرض افتــاد
هیچ در خور نبـد سیاســت او
گشت ظاهر کنون نفاســت او
خود معین چو روز گشت که چون
در خور است آن نیــاز او اکنون


ذات معشوق و عاشق ار چه یکیست
در صفت آن بجز تقــابل نیست
وصف معشــوق عز و جباری است
وصف عاشــق مذلت و خواری است
وصف آن ســاز با کرشــمه و ناز
وصف این ســوز اشــتیاق و نیاز
لیــک با این همــه خلاف افتاد
هریکی راســت دیگری چــو عماد
وصف هر یک به دیگری اســت منوط
به ظهــورش ظهور او مشــروط
ناز همــواره با نیــاز بود
ســوز پیوســته جفت ســاز بود
کی نمایــد یکی عزیز و بلــند
گر نباشد یکی ذلیــل و نژند
عشــق پیوند راســت رابطه‌ای
در میـــان ایســـتاده واســـطه‌ای
نســبتش گر به جانب است درســت
خود به دیگر طرف نیاید سســت
یک طرف را اگر دهد جنبــش
دیگری را نمــاید آرامــش
235گر کســی با ملک در آن سروقت
گفتی از روی امتحــان در وقت
کز تو برگشــت مرد گلخــنتاب
کرد بنیــاد عشــق با تو خراب
از تو گشت و به دیگری پیوســت
هرچه پیـوند راست با تو گسســت
هیچ دانی چه غیرتــش بودی
در درون زان اگرچه ننمــودی


عاشق صادق از مبادی عشق
کی شــود سالک بوادی عشــق
تا ز غیرت هنــوز محــجوب است
دوســتدار محب محــبوب است
دشمن دشــمنش بود پیوســت
تا دهد ناگهانش غیرت دســت
غیرتــش چون جمــال بنماید
حــال او برخلاف آن آید
دشمن دوسـتدار دوسـت شــود
دوست با آنکه خصم اوست شــود
آتــش غیــرتــش برافــروزد
هرچه بینــد ز غیــر میســوزد
245برنتابد شــریک خویــش و عدیل
درنگنجد در او کثیــر و قلیــل
غیر از او گر کسی مساهم اوست
در نظرگاه او مزاحم اوست
تا بحدی که گر درو نگرد
دیدە یاربینــش رشــک برد
ورچه با یار پر ز دیدە اوست
دیده غــیر اگرچه دیدە اوست
زین ســبب غیرتــش فزون آید
حســن معشــوق گر بیــفزاید
250این ســخن جز بذوق نتوان یافت
ذوق آن جز ز راه وجدان یافت


در بدایت چو عشــق خــام بود
مرد در عشــق ناتمــام بود
نشــناسد کمــال را ز قصــور
بر جمــال نگار خود مقصــور
درنیــابد بقوت تنــزیه
حســن او را مجــرد از تشــبیه
گر شــبیه نگار خود بیــند
مونــس و غمگســار خود بیــند


بود مجــنون گه بدایت عشــق
ناتمــام اندر و ســرایت عشــق
چند روزی نخــورده بود طعــام
ناگهــش آهوی فتــاد به دام
داد حالی رهایی از دامــش
نیــک اعزاز کرد و اکرامــش
گفت چشمش چو چشم یار من است
گردنــش گردن نگار من است
پس نشــاید بر او جفــا کردن
در وفــا نیســت جز رها کردن
این قدم در بدایت اســت هنــوز
نارسیدن به غایت اســت هنــوز
مرد عاشــق چو پختــه شد در کار
انس او منقــطع شــد از اغیــار
پس ز تشــبیه یار دور شود
بلکه بر نام او غیــور شود
خود نبیــند به لطف و حسن و جمال
دلبــر خویــش را نظــیر و مثال
انس او بگســلد ز مرغوبات
جز مضــافات یار و منســوبات
265مثلا پاســبان هندویــش
یا چو خاک درسگ کویــش
در نهایت چو عشــق یافت کمــال
زین مقامــش دگر نگردد حـــال
سلوتش پاک رخت برگیرد
آتش وجد شعــله درگیرد
کس نداند انس و غمخــوارش
هســتی خویشــتن شود یارش
طالب عشق و اتحاد شود
سالک راه انفراد شود 
همگی رخ به دلنواز کند 
هوس از نفس خویش باز کند


عاشق از بند خلق تا نرهد
هرگز از ورطە ریا نرهد
روی او مانده در ریا زان است
کز ملامت هنوز ترسان است
دل او را که روی در خلق است
صد کمندش ز خلق در حلق است
گر تعلق بریده گردد پاک
از ملامت ندارد آنگه باک
تا نشد عشق را بکلی رام 
بر نخـیزد تعلـقات تمـام
خود نماند چو شد با و تسلیم
نه امیدش به کس نه از کس بیم
بیخ و پیوند منقطع گردد
وز ریا پاک منخلع گردد
حظ نفـس از میان نهد یکسوی
روی با عشـق آورد در روی
تا نیابد ز حظ خویش خالص
طمعش دور دارد از اخلاص
دل که امیـد آرزو دارد
دائما در سه قبله رو دارد
تا مرادات خویش دارد دوست
نفـس معشوق و خلق قبلە اوست
روی در نفس خود چنان دارد
که از او عشق را نهان دارد
آنچنان مرد را نمایاند
گرچه سـرش خالف آن داند
که مرا با فلان تعلق نیست
سبب میل جز تخلق نیست
دل بدین مایە حدیث زور
نفـس را کرده در جوال غرور
عشق با عشق باخته در سر
باز پوشیده باطن از ظاهر
روی او در نگار و خلق چنان
که کند عشق خود ز هر دو نهان
زآتش عشق اگرچه میجوشد
راز خود را ز هردو میپوشد
طمع وصل یار نگذارد
کز رخ ماه پرده بردارد 
دست از این علت ار برافشاند
صاحبش از ریا بری داند 
روی ازین هرسه قبله برتابد
سوی ایوان عشق ره یابد
تا هنوزش بخود نظر باشد
در طریق ریا گذر باشد
هست با علتش ریا پیوست
از ریا رست اگر ز علت رست 


هر که فارغ ز هر دو عالم نیست
عشـقبازی و را مسلم نیست
عاشق از عشق بهره کی دارد
تا ولایت تمام نسپارد
در بدایت ز غایت مستی
نسپارد ولایت هستی
گه گهی در وجـود دریا زد
عشق غارتکنان بر او تازد
ظرف هستیش را خراب کند
تا مگر ملکش انقالب کند
عاشق از درد در خروش آید
زآتش غم دلش بجوش آید
میفزاید چنین سرایت او
تا شود مالک ولایت او
چون ولایت تمام بستاند
مرد را از خروش بنشاند
بنشیند خروش و زاری او
زاری او شود نزاری او
تا ز آلودگی بپاالید 
نتوانش دگر نیالاید 
گرچه باشد بهستی آلوده
پاک گردد کنون و پالوده 
ز این صبب قبله ایشان فنا باشد
عاریت را کجا بقا باشد


مرد در خامی بدایت عشق 
نارسیده بکنه و غایت عشق
پیش جانان چو در شهود آمد
اضطرابیش در وجود آید
در نهایت چو پخته شد کارش
غیبت آرد شهود دلدارش


در حکایت بنقل مشهور اسـت
گرچه نزدیک عقل بس دور اسـت 
کـاهل مجنون ز فرط عشق و وله
که بدو یافت راه طوبی له
بسوی قوم لیلی آشفته
بطریق شفاعتی گفته 
کآخر این مرد در فراق بسوخت
بس که نیران اشتیاق افروخت
چه زیان دارد ار بدستوری
خسته مبتلای مهجوری
باز بیند جمال لیلی را 
یک نظر از پی تسلی را
همه گفتند هیچ صنعت  نیسـت
اینقدر نیز بلکه منت نیسـت
او ندارد قبول تاب نظر
همچو چشم از فروغ چشمە خور
در زمانش روان طلب کردند
سوی خرگاه لیلی آوردند
با ندامت که حاصل آوردند
بیخودش سوی منزل آوردند
نوبت غیبتش چو آمد سر
هیچ زآن حالتش نبود خبر
ساعتی شد بهوش بازآمد
وجه سکرش بجوش بازآمد
نیک نادیده سـایە لیلی
به عدم کرده هستیش میلی
شد وجود از وجود او خالی
فرع شد سوی اصل خود حالی
سبب غیبت وجود از وصل
مثل فرعست سوی مرکز  اصل
هستی ما لباس عارتی است 
هستی دوست اصل باقیتی است
نقـش هستی که مستعار بود
مرد باید کزوش عار بود 


عشق دریای حیرت است و هلاک
عاریت را نمانده زو ره پاک
اصل ترکیب او ز رنج و بلا است
انس و راحت در او غریب لوا است
هرکه در وی طلب کند یاری
کار او روز و شب بود زاری
نیست بر یاری ز اعتماد و وثوق
چون سعادات عاشق و معشوق
هریکی خصم جان آن دگر است
جای یاری نه موضع خطر است
تا به خود هریکی خود است هنوز
این سعادات ثابت است هنوز
یاری از اتحـاد خیزد و بس 
این صفت در دویی نیابد کس
هردو را در میان مصادمت است
عشق را با بلا ملازمت است
زین سبب عشق را بلا اصل است
انس و راحت غریب ناهل است
راحت یکدم اعتباری نیست
سببش علت است یاری نیست
تا دویی پاک برنیندازد
عشق هرگز سپر نیندازد
درد عشق آنچنان بلا گردد
که تو را نیستی دوا گردد
همگی هستیت فروگیرد
وز تو یکدم فراق نپذیرد
 نتوانی نمود از او پرهیز
نه گزیرت بود نه برگ ستیز
پس بلا را چو برنتابی تو
جز عدم ملجائی نیابی تو
نیستی را بجان شوی مشتاق
تا برآسایی از بلای نفاق
نتوانی بخود شدن معدوم
بسته دارد در عدم قیـوم
مگرت ساقی فنـا یکدم
جرعه ای بخشد از شراب عدم
وز تو تمییز و عقل بسـتاند
نفسی از بلات برهاند
تا بکلی تو را فنا نکند
دامنت را بلا رها نکند
پس بلا منجنیق معشوق است
که کند قلعە وجود تو پست
تا نباشی تو جمله او باشد
بد نباشد همه نکو باشد
تیر کاید گشاده او را فوق
از گشاد ارادت معشوق
همه چون هستی تو کرد آنرا
پس چه تیر وفا چه تیر جفا
تا نظرگاه خویش قبله نساخت
تیر را بر ره تو چون انداخت
تا که او در حساب نشمارد
روی در قبلە تو چون آرد
پس چه گویی که این عنایت نیست
این همه لطف از او کفایت نیست
گر تو را چشم معرفت بینا است
با تو پیوند او همه زینجا است
مرد عاشق چنان سزد یکچند
کز برای وثوق آن پیوند
جنگ بر صلح اختیار کند
بند و پیوندش استوار کند
عشـق تا هسـت ز ابتدا پیوسـت
بعتاب و کرشمه در پیوست


عشـق را روی در ملامت نیسـت
راه عاشق بجز ملامت نیسـت
بی ملامت نگشت عشق تمام
عشق خام است بی ملامت خام
عشـق را بهره های وافی ازوست
زر معشوق و عشق صافی ازوست
نام عاشق نکو ز بدنامی اسـت 
کام او در طریق ناکامی اسـت
تا ملامت سه وجه ننماید
بند عاشق تمام نگشاید
هر سه صمصام غیرتند و جفا
قطع پیوند و بند عاشق را
وجه اول چو جلوه آغازد
خلق را جلوه گاه خود سازد
بملامت زبان کنند دراز
نام عاشق به ننگ گردد باز
تا چو وجه از او وجود برگیرد
بند و پیوند خلق برگیرد
پس شود ملجأ هزیمت او
در جفا منشأ غنیمت او
نظرش منقطع شود ز برون
نبود قوت او مگر ز درون
باز وجه دوم شود مشرق
در دل عاشقان بود مشرق
آتشی در نهادش اندازد
خویشتن را ملامت آغازد
وصل معشوق را بوجه مراد
هیچ در خود نبیند استعداد
چون نبیند مجال است با دوست
داند آنگه که خود نه درخور اوست
طمع وصل او علی الاطلاق
روی برتابدش ز استحقاق
چون خود از خود نظر بیاندازد
کرمش قبلە طمع سازد
طمعـش در کرم چو بندد امید
گردد او را رخ سیاه سپید
عاشق آنجا برد امید از عدل
کیسه دور از طمع پرفضل
گویدم فضل او کند تقریب
گر بیابم ز عدل او ترحیب
آن ملامت که ذکر رفت  بپیش
و این که عاشق کند ملامت خویش
قطع و پیوند راست با اغیار
هر دو صمصام عبرت دلدار
نظر عاشق این دو قطع کند
از خود و خـلق بیخ او بکند
تا ندارد بغیر یار نظر
ملجأش او بود بخیر و بشر
مر سوم وجه را بگاه شعور
نفـس معشوق دان محل ظهور
گرچه نبود ملائم عاشق
گشت معشوق لائم عاشق
هر زمان ناز و جور بیش کند
ناامیدش ز وصل خویش کند
کند از کبریا و عزت خویش
شمـه جلوه بر دل درویش
کرده خود دو کونه استغنا است
هم مرا درخور است آنچه مراست
تا نهد در زوال منفعتـش
چون برد داغ یاش بر طمعش
این ملامت در این بلندمقام
غیرت عشق راسـت چون صمصام
تا کند قطع عاشق از معشوق
نبود او را ز غیر عشق وثوق
مغز عشقش کنون شود بیپوسـت
که نه خود ماند و نه خلق و نه دوست
عشق را دین مقام تجرید اسـت
ابتدای ظهور توحید اسـت
قوتش اکنون ز اتحاد بود
خود مرید خود و مراد بود
در چنین حال بی وجود شکی
عشـق و معشوق و عاشـق است یکی
متصور نه سابق از مسبوق
متمیز نه عاشق از معشوق
هستی هردو عارضی است و دخیل
برنتابد وجود عشق عدیل
همتش با یگانگی سازد
رسم بیگانگی براندازد
تا بکلی چو هر دو را بخورد
بخود از خود بسوی خود نگرد 
با خود اندر خودش وصال بود
هجر را خود کجا مجال بود
ذات خود هم بخود بود قائم
قوت او هم ازو بود دائم
عشق عاشق هنوز مطلوب است
تا بحظی ز غیر مدخول است
عشق چون قصد ارتفاع کند
ظاهر علم را وداع کند
از تفرد شود رونده غیب
محتجب در حریم پردە غیب
در شهود آمده ز پردە راز
همچنان سوی غیب گردد باز
عاشق اینجا شود ز عشق ملوم
که تصور کند ورا معدوم
عاشق از درد گفته وااسفا 
در فراقش نموده وا لهفا
درد باید کنون خلیفە عشـق
هجر باشد کنون وظیفە عشق
تا سرانجام آن چه باشد حال
در چه منزل بود محط رحال
همچنان درد رخت برگیرد
تا دگر عشق یاره درگیرد
گاه باشد که درد مستخلف
عشق باشد نهان ز صلب و صلف
گاه گوید چو رخ نهفته بود
رفتم اینک ولی نرفته بود


عشق را چندگونه اطوار است
گاه اقبال و گاه ادبار است
گاه پرورده کمال بود
کم و بیش اندر و مجال بود
تا مجال زیادت است درو
نام اقبال عادت است درو
روی او سوی قبلە قبل است
طور اقبال عشق از این قبل است
یاز چون روی در حضیض نهد
رخ ز اقبال در نقیض نهد
طور اقبال عشق گیرد نام
عاقبت تا کجا رسد انجام
رهروان را است تا محط رحال
اندرین ره بسی تقلب حال
گاه اقبال و گاه انکار است
گه بر اقبال و گه بر ادبار است


طور اقبال عشق تا باقی اسـت
عاشق اندر نیاز و مشتاقی اسـت
هر جفایی که بیند از معشوق
بند پیوند را کند موثوق
چون بود طور عشق را ادبار
عاشقان را بعکس گردد کار
جور معشوق و ظلم و بیدادی
موجب راحت است و آزادی
هرچه یابند عاشقان ز جفا 
در چنین طور درد را است دوا
یار عاشق  شود جفا اکنون
آرد از بند عاشقیش برون
عاشق از حکم منخلع گردد
جور معشوق منقطع گردد
چون ورا این مقام شد حاصل 
بیغم عشق میبرد منزل
با طریقی که سالها ببرد
عاشقی را بیک قدم سپرد


عشق را همتی است بس عالی
ز دنائت مجرد و خالی
همه پیوند با کسی دارد
که بپیوند سر فرونارد
هرکه آسان سوی کمند آید
نه بمعشوقیش پسند آید
هر کجا غیرت و تجبر بیش
هر کجا نخوت و تکبر بیش
عشق خواهد که با وی آمیزد
دست در گردن وی آویزد
زین سبب چون کشید بر شیطان 
رقم لعنت ابد یزدان
خورد حالی بعزتش سوگند
پایە وصل او چو دید بلند
من همیخواهم ای بعزت فرد
که نباشد کسی مرا در خورد


تا بدایات حال عشـاق است
مرد عاشق بقوت مشتاق است
چون ز معشوق برنتابد قوت
در فراق از خیال یابد قوت
در درونش چو بنگرد معشوق
نپسندد خیال نا مفروق
تا بهر لحظه سوی او نگرد
دیدە علم قوت تازه خورد
بعد از این چون کمال شد حاصل
رفت صورت درون پردە دل
مدد علم ازو گسسته شود
قوت او را طریق بسته شود
ظاهر علم کی شود ز برون
مدرک سر جان و نقد درون
چون شود در درون جان پنهان
مدرک آن نباشد الا جان
علم ازآن بیخبر که در اک است
زآنکه عاجز ز درک ادراک است
عاشق از درک بهرور باشد
لیک از ادراک بیخبر باشد
هستی او نه ظاهر آمد و بس
تا بود باخبر نفس بنفس
هست نظارگی وجود برون 
درنیابد همیشه نقد درون
در درون نقدهای بسیار است
گنج اسرار و نقد انوار است
چشم نظارگی بآسانی
درنیـابد نقـود روحـانی
از پی دفع دیدە اغیار
هست در پیش آن بسـی استار
نور ان گهگهی برون اید
چشم نظارگیش دریابد
چون شود باز در تعزز خویش
درنیابد ز حال او کم و بیش


عشق را جز بعشق نتوان یافت
علم ازو آگهی بایمان یافت
حدش از حد وصف بیرون است
نتوان چند گفت یا چون است
علما از طریق استدلال
گفته رسمش محبتی بکمال
عشق بیرون ز رسم و اسم آمد
علم را زو همین دو قسم آمد
علم را سوی او دلالت نیست
جز خرابی بدو حوالت نیست
غایت علم عشق نادانی است
نسق ملک او ز ویرانی است
وادی عشق بحر مسجور است
علم از این بحر بیکران دور است
حفظ علم از حقیقتش جبری است
قسم دانش ز علم او ابری است
عشق دریای حیرت است و هلاک
دل و جانم فدای عشق چه باک
علم را راه تا به ساحل او
بیش ازین نه ز عشق حاصل او
گر فراتر نهد از ان قدمی
دم بحرش فروخورد بدمی
چون فـرو شد خبر عیان گردد
زان عیانش یقین گمان گردد
زین عیان گفته شد رأى قلبى
وین گمان است ظن عبدی بی
اوست غواص عین این دریا
اوست جویای لولو لالا
تا مگر ماهیش بشست آید 
یا مگر گوهرش بدست آید


تا بود علم را ثبات و مجال
قرب معشوق و عاشق است محال
عاشقی جمله ضد معشوقیست
واقفی بر خلاف موقوفی است
هستی آن زمین ذل و نیاز
وان و این آسمان عزت و ناز
آن یکی عاجز و فقیر و اسیر 
وین یکی قادر و غنی و امیر
هیچ ضدی نه ضد خود را خویش
هرکجا عشق بیش دوری بیش


گفت محمود روزی از سر درد
با ایاز آن بحسن و خوبی فرد
کای به رخسار تو روانم شاد
نفسی بی توام حیات مباد
از چه برخاست انبساط قدیم
وز چه بنشست در دلم تعظیم
دلم از عشق هرچه ریشتر است
با تو بیگانگیم بیشتر است
روز از روز از تو دورترم
دم‏‏بدم از تو ناصبورترم
پیش ازین قرب و آشنایی بود
بیحجابی و روشنایی بود
با محبی کنون و محبوبیست
بعد و بیگانگی و محجوبی است
سبب بعد فرط عشق چراست
با من این حال را بیان کن راست
از سر خاطر چو آتش و آب
داد محمود را اَیاز جواب
گفت اول ز سستپیوندی
بندگی بود با خداوندی
تو خداوند و من بدم بنده
تو سرافراز من سرافکنده
عشق چون در دل تو تخم بکاشت
بند آن بندگی ز من برداشت
بازگسترد ز احتشام سماط
درنوردید انبساط بساط
برگرفت از سر کمر بندم
بنده بودم کنون خداوندم
همه احوال ما محول کرد
همه اوصاف ما مبدل کرد
بند من برگرفت و بر تو نهاد
تو کنون بنده‏ای و من آزاد
تو اسیری مرا و منت امیر
قرب چون یابد از امیر اسیر
نگر از مملکت ترا پندار
زین اسیری نمیدهد تیمار
بیشکی چون مجانست نبود
در مراتب موانست نبود
مگر از قدرت امارت امیر
صفت عز خود دهد به اسیر
کند از جام حیرتش سرمست
بستاندش اختیار از دست
بسترد تخته تعرف او
بگسلد رشته تصرف او
عشق چون پایمال حیرت شد
هستی غیرتست غیرت شد
قرب و بعد از میانه برخیزد
هر دو با یکدیگر برآمیزد
 
ذره تا در فروغ مطموس است
بعد او ز آفتاب محسوس است
چون فروغ از میانشان برخاست
آنگهی قرب و بعد ناپیداست
لیک آنجا لطیفه‏ای دگر است
فهم کن کز دقایق نظر است
بعد ذره ز بعد رتبت اوست
بعد عاشق ز فرط قربت اوست
دیده هرچیز بنگرد پس و پیش
درنیابد ز قرب آلت خویش
هرچه بایست در نهایت قرب
غایت بعد اوست غایت قرب
 
وصل را از یگانگی اصل است
با دویی وصل نیست بل فصل است
وصل پاک است ز قران و حلول
بلکه در عین وحدت است وصول
گر کسی وصل را جز این داند
جهل محض است تا یقین داند
چون زوال وجود حاصل شد
یک طرف را بدان که واصل شد
غیر ازین از تصورات وصال
همه پندار باطل است و محال
تا دویی پاک مرتفع نشود
عاشق از وصل منتفع نشود
آن زمان مرتفع شود تمییز
که یکی در یکی شود ناچیز
دیگری را یکی فدا گردد
هستی او ورا غذا گردد
گرچه عاشق فراخحوصله است
هم به وسع خودش معامله است
گنج آن گنجش از کجا باشد
کس ز محبوب خود غذا باشد
قوت پروانه کی بود آتش
زین محالات دامن اندر کش
مهر کی در دل هبا گنجد
بحر در ناودان کجا گنجد
قوت او از خیال معشوق است
او چه مرد وصال معشوق است
با همه احتمال او باری
برنتابد ز زلف او تاری
لیک معشوق گنج آن دارد
که بیک لقمه‏اش بیوبارد
هستی خود فدای او سازد
اسم و رسمش همه براندازد
بل تواند بجای هر سر موی
در خم زلف جای دادن اوی
 
وصل عاشق ز فصل هستی اوست
فصل عاشق ز وصل هستی اوست
هستی او چو اصل فصل بود
بند دامش بتار وصل بود
گرچه پروانه را ز پر ساز است
ساز وصلش نه ساز پرواز است
جای پرواز عکس اشراق است
وصل آتش میان احراق است
تا به آتش دوش ندارد و ریش
چون به آتش سپرد هستی خویش
بعد ازآن سر آتش است درو
عشق برعکس ازآن سر است درو
ساز باشد پرش گه پرواز
وصل آتش بسوزد او را ساز
تا بدانی که ساز وصل کرا است
ساز عاشق ز ساز وصل جدا است
 
بود روزی به طالع مسعود
حاضر بارگاه خود محمود
دید کآورد مردی از ناگاه
طبقی پرنمک در آن درگاه
 داد در صف بارگاه آواز
 کین نمک را که میخرد ز نیاز
سخت درماند از آن سخن محمود
چون بدید آنچه بود نامعهود
پس بفرمود جای خالی کرد
مرد را با نمک بپیش آورد
گفت کین جای سجده ملکی است
خود چه جای ستادن نمکی است
این دلیری نمودنت ز چه خاست
با من اینجایگه بیان کن راست
مرد گفتا گشوده گفتم راز
هست مقصود ازین بهانه ایاز
بیتحاشی چو مرد داد جواب
رفت محمود ازین سخن در تاب
گفت خود کیستی تو مرد گدا
که کنی دعوی شریکی ما
ملک و دولت مرا و افسر و گاه
این همه پیل بسته بر درگاه
کس بدین ملک و مال و کوکبه نه
مر ترا وجه قوت یکشبه نه
نیست گر دررسد زمان وصال
ساز آن خود ایاز را بکمال
قدسیان را که ساز عشق نبود
ساز تقدیس اگرچه بود چه سود
آدمی را که هست ذلت خاک
ساز عصمت اگرچه نیست چه باک
سر حال نمک بگویم چیست
دیگ عشق تو از نمک خالیست
بلکه این مال و ملک و عدت و ساز
همه هیچ است بی حضور ایاز
گلشنی بی حضور او گلخن
گلخنی با حضور او گلشن
پس تو را ساز وصل نبود هم
زین همه طمطراق خیل و حشم
عشق معشوق ساز وصل آمد
وصل را زان وجود اصل آمد
هستی عاشق است ساز فراق
نیست از ساز وصلش استحقاق
گر سعادت بود مساعد او
برکند جملگی قواعد او
هستی او فدای یار کند
جان او را برو نثار کند
عاشقان را همه زیان سود است
وجه نقد است و بود نابود است
عدم قوت زاد ایشانست
نامرادی مراد ایشانست
علم ازین گفتوگوی آگه نیست
هر کسی را بدین سخن ره نیست
آنکه علم از مقارنت شمرد
نه ز خود بل ز غیر قوت خورد
جان او زین حدیث بیگانه‏ است
چه کند بیخبر که در خانه است
 
عشقبازی نه مختصر کاری است
عشق کافردلی جگرخواری است
دام او آتشی است هستیخوار
پیش چشمش نموده هستیخوار
هر کجا عشق نسبتی گیرد
از فنای وجود بگریزد
عاشق از عشق گر گریزان است
بیشکی موجب گریز آن است
ور نماید حبیب ازآن پرهیز
هم ازین آتش است کرده گریز
کآتش ار چند جرم هیزم سوخت
هرچه نزدیک شد بدو هم سوخت
عشق یکسان کند منی و تویی
نبود با یگانگیش دویی
آتش او چو شعله درگیرد
غیر خود را ز پیش برگیرد
بخورد عاشقی و معشوقی
از ره لا تذر و لا تبقی
زین سبب یار گر مرادش نیست
وصل او برگ اتحادش نیست
گرچه دارد بظاهرش مهجور
 لیک عاشق نگردد از وی دور
عاشقی گر بکار مهجور است
هست نزدیک گرچه بس‏دور است
با نظرگاهش ار نخست نساخت
سوی او تیر هجر چون انداخت
عاشقانی که این هنر دارند
دست با دوست در کمر دارند
اختیار اختیار محبوب است
هرچه مطلوب اوست مطلوب است
فصل گر خواهد او نه فصل بود
بلکه آن فصل عین وصل بود
هرچه مختار اوست وصل آن است
وانچه مختار غیر فصل آن است
زین سبب اختیار او در فصل
عاشقان را به از ارادت وصل
هرچه جانش به غور آن نرسید
دل او ذوق معرفت نچشید
اینچنین نکته را به جان دریاب
گنج عرفان برایگان دریاب
 
عشق نوعی ز غیرت و سکر است
حاصل معرفت از او نکر است
عقل را کرده جام او سرمست
رشته اختیاز رفته ز دست
حال او برتر از مقامات است
ابتدای تجلی ذات است
صاحبش چون بذات مشغول است
از وجود صفات مقرون است
غیبت کلی ار ببندد هم
باری از حیرتی نباشد کم
غیبت کلی ارچه مشهور است
حال مجنون چنانکه مذکور است
حیرت جان عاشق از پی عشق
حال آن مست طافح از می عشق
 
عاشقی مست بود در بغداد
داد جان را ز جام حیرت داد
دوستی داشت نازنین در کرخ
مانده سرگشته در هوا چون چرخ
عبره کردی برهنه هر شب نهر
تا رسیدی به کرخ زان سوی شهر
بنشستی دمی بصحبت یار
تازه کردی روان بوصل نگار
عاشق از بیخودی بگاه شتاب
بیخبر بود از برودت آب
مرد تا از طمع مفارق نیست
در حقیقت هنوز عاشق نیست
در بدایت اگرچه بد خواهد
وصل معشوق بهر خود خواهد
 تا شبی پیش دلنواز آمد
زان تحیر بهوش بازآمد
بر رخ او شگرفخالی دید
حال آن خال را از او پرسید
از سر زیرکی جوابش داد
گفت کاین خال هست مادرزاد
لیک امشب تو قصد آب مکن
کشتی تن درو خراب مکن
تا کنون مست و بیخبر بودی
لاجرم ایمن از خطر بودی
این زمان چون شعور داری و هوش
در هلاک وجود خویش مکوش
هیچ نشنید و زد برهنه بر آب
تا ز سرما هلاک گشت در آب
صحو خود را ز سکر فرق نکرد
لاجرم جز وجود غرق نکرد
هرچه مستان کنند معذورند
زانکه ایشان معاف و مغفورند
چون در افعالشان حسابی نیست
هیچ بر جرمشان عتابی نیست
از پی سکرشان چو صحو بود
آنچه گویند جمله محو بود
آنچه در حال سکر کسر کنند
باز در حال صحو جبر کنند
خواهد از پیر استعادت خویش
کآردش در ره ارادت خویش
اینچنین کس که روی او سوی اوست
عاشق خود بود نه عاشق دوست
روی او مانده در نقاب خودی
متراکم شده حجاب خودی
هستیش هیچگونه بگذارد
که ز اخلاص رو براه آرد
نه در آنگه که باشد او خود را
به خود از خود رسد برد خود را
تا رسد ناگه از طوارق عشق
بر دلش برقی از بوارق عشق
سوزد او را حجاب نفس و حظوظ
تا شود عاشق از فنا محظوظ
همه معشوق را شود رویش
لیک از خود به خود رود سویش
بعد ازآن دررسد عواصف عشق
دررباید ورا خواطف عشق
لمعه‏ای یابد از لوامع ذات
که بسوزاندش حجاب صفات
پس مراد آید و رسد بر او
نه به خود رفته بل ز خود سوی او
ذاتش آنگه پس از فنای صفات
با فنا گردد از صواعق ذات
حاصل آمد فنای کل وجود
عاشق اینجا نداندش مقصود
چون بکلی ز خویشتن بگسست
خود مراد ابد بدو پیوست
چون ز خود هیچ گشت پس همه شد
که شنید این که هیچکس همه شد
تا تو خود را به خود همیشه خودی
نرسی هرگز از مقام خودی
هرکه معشوق را به خود خود نیست
جز به معشوق بل جز او خود نیست
عاشق اینجا ز بند خود بجهد
وز همه علت و طمع برهد
خویشتن را برای او خواهد
جان خود را فدای او خواهد
گر بجوید ازو بدو جوید
ور بگوید ازو بدو گوید
این مقامی است تا که را گردد
که فنا قبله بقا گردد
حال آنکس که این مقام او را است
محو کلی علی ‏الدوام او را است
محو در محو و محو در محو است
طمس در طمس و صحو در صحو است
آنکه سبحانی و انا الحق گفت
دم از این جایگه زد ار حق گفت
گرچه آن در مقام تمکین بود
بلکه از سکر حال تلوین بود
هر که را این مقام شد حاصل
وانکه ذاتش به ذات شد واصل
نبود بعد از آن به هیچ سبیل
وارد وقت را بدان تبدیل
ذات او رنگ وقت نپذیرد
بلکه زو وقت رنگ برگیرد
نه وصال و فراق و رد و قبول
در وی آنکه اثر کند به حلول
از سراپرده جلالش دور
 بل بود قبض و بسط و حزن و سرور
اینچنین کس امیر وقت بود
نه چو دونان اسیر وقت بود
او بود پادشاه مالک وقت
غیر ازو جمله گشته هالک وقت
هر که را این دم است ابوالوقتست
وانکه ذوالوقت نیست ذوالمقتست
باش گر زانکه نیستی ذوالمقت
با ابوالوقت یا نه ابن‏الوقت
 
آینه رخ درست ننماید
تا سه شرط اندرو بهم نآید
چون محاذات با صفا و خلو
جمع گشت اندران نماید رو
گرچه خالی بود ز صورت بد
بد نماید صور ز صورت خود
کشف این رمز آشنایی گفت
در بیانی که در معنی سفت
که یوسفی از فرشته نیکوتر
دیورویی نماید از خنجر
روح را بر مثال آینه دان
خالی از صورت معاینه دان
چون درو این سه شرط حاصل شد
قابل صورت مقابل شد
شرط اول توجه کلی است
به خدا کین مقام بس‏عالی است
هر که را روی نیست در جهتی
متردد بود به هر جهتی
پس زدودن ازو به صیقل لا
طبعی طبع را بشرط صفا
روح را تیرگی ز ظلمت اوست
روح را خیرگی ز نهمت اوست
نور فطرت بدوست پوشیده
گر پسندیده گر نکوهیده
ظلمت بحر طی این مثل است
بعضها فوق بعض ازین قبل است
پس بشرط خلو شدن فانی
از وجود صفات روحانی
صورت روح گرچه نورانی است
در عداد حجاب ظلمانی است
نور و ظلمت همه حجاب آمد
صورت عشق بینقاب آمد
زیر این پرده‏ها چو پنهان است
صورت عشق بینشان زان است
این همه پرده از تعدد بیش
بسته از نور و ظلمت اندر پیش
گر حجابی ازین براندازد
آسمان و زمین براندازد
روح را نیستی ز سطوت اوست
ره کوشش بسعی خطوت اوست
تا ز اوصاف خود جدا نشود
خلعت عشق را سزا نشود
چون ز خود پاک منخلع گردد
صورت عشق منطبع گردد
روح در هرچه بنگرد زان پس
نقش معشوق و عشق بیند و بس
این قدمگه مقام تمکین است
غیر این نقشهای تلوین است
این مقامی است کز فنای فنا
متحقق شود بقای بقا
 
یا رب این قوم کاهل تمکینند
زبده کون و اصل تکوینند
همه از آفتاب عزت خویش
جلوه کن بر فلک نقاب ز پیش
بهر طمعی روندگان طریق
مانده در بحر وجد و شوق غریق
همه در وادی طلب عطشان
شده جویای چشمه حیوان
طالبانی که صاحب روشند
همه در کوشش از پی کششند
دایم از مکر حرف استدراج
غرق دریای آتشین‏امواج
همه را شربت قبول چشان
به کمند محبتت بکشان
وارهان از مضیق هستیشان
مگسلان جام ذوق و مستیشان
منشی نظم را علی‏التعیین
با همین جمع حشر کن آمین


