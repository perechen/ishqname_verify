مرحبا اى بريد سلطان وش
تختت از آب و تاجت از آتش
اى به از خاك و خاك را فراش
وى تو از آب و آب را نقاش
اى بهنگام خوبى و زشتى
سایق ابر و قائد كشتی
با تو از قوت هيولانى
ستد و داد روح حيوانى
آتش از تو چو بسدینخرمن
آب  با تو چو زمردينجوشن
مايه خشكيئى و قابل نم
پدر عيسئى و مركب جم
باغ را هم تو پشت و هم روئى
شاخ را هم تو دايه هم شوئى
كنى از جنبشى كه خواهى تو
روى دريا چو پشتماهى تو
روح را مانى ارچه پستى تو
كس نبيند ترا و هستى تو
جنبش تو چو مرگ بیباك است
زان بهر خانه‌ایت ره پاك است 
برشوى تا اثير و برنشوى
بگذرى تا محيط و تر نشوى
با تو هم گام تست پاى همه
بى تو هم نام تست جاى همه
قلم جنبش وقوف توئى
تخته اول حروف توئى
محدثى و گواجلالت تست
محدثى حجت استحالت تست
در گلينگور و آتشينتابوت
جان مارا ز تست قوت و قوت
گاه تاجى و گهی سرير شوى
گاه اخضر گهی اثير شوى
گاه خرپشته بر غدير زنى
گه کله‌گوشه بر اثير زنى
از تو پاك است جان مسكن گل
چون گريبان سر و دامن گل
گه بنسيان ز گل نگينه كنى
گه بدى ز آب آبگينه كنى
تير گل چند بر نشانه زنى
زلف شمشاد چند شانه زنى
چند فراش كويها باشى
چند نقاش رويها باشى
چند گردى بسان بیادبان
گرد هنگامه‌ها بوالعجبان
تا كى از قوت خسان بوذن
تا كى از ننگ ناكسان بوذن
گرچه سياح كوه و جيحونى
ورچه مساح ربع مسكونى
ورچه پيموده‌اى ز چالا كى
شيب و بالاى كره‌ خاكى
برهان يك ره اى فریشته‌وش
خويشتن را ز آب و از آتش
لگدى بر اثير و دريا زن
خيمه برتارك ثریا زن
يك زمان از زبان بينش من
گوش كن رمز آفرينش من
تا بدانى که هرچه رام نه اند
همگى چون تو باد نام نه اند

دان كه در ساحت سراى كهن
چون تهی شد زمن مشيمه كن
سوى پستى رسيدم از بالا
حلقه در گوش ز اهبطوا منها
دايه‌اى يافتم قديمنهاد
بوده با جنبشى فلك همزاد
گنده پيرى چو چرخ پرمايه
بیخبر ز آفتاب و از سايه
پيشوا بوده نوع عالم را
دايگی كرده شخص آدم را
حيوان را برتبت ومقدار
دايه و مطبخى و خوانسالار
اين چنين دايه از كرانه مرا
تربيت كرده مادرانه مرا
كاولين مايه تناسل بود
جزوهاى نبات را كل بود
نقش نوشاد را ازو شادى
سرو آزاد زو بآزادى
گلبنان زو گشاده‌خد بودند
سروها زو كشيده‌قد بودند
زو كشيده گشاده شد ببهار
پنجه سرو و چهره گلنار
گوهرى را كه چرخ والا كرد
جنبش او بلندبالا كرد
جويهائی كه خازن آبند
الف و نون جمع ازو يابند
گرچه در اصل كودکى بودم
نزد او چوب و مى یکى بودم
چون گیا بیخبر همیخوردم
يا گيا همسرى همیكردم
اين چنين دايه پيش هر هستى
جلوه كردى مرا به هر دستى
اولين سبز بافت كسوت مى
بعد از آن لعل ساخت خلعت مى
چون بريدم ز سبز و لعل اميد
باز دادم يكى قماط سپيد
چون دريدم قماط سيمابى
دوخت بازم قباى عنابى
ساخت زان پس مرا بمستورى
كرته عودى و حجره كافورى
حجره‌ای پر زدیو هفتسری
ششسوى و چاربخش وپنجدرى
درى از سيم و جزع و بيجاده
زان يكى بسته چار بگشاده
چون درون از لباس تن پرداخت
از برون حجره غلافى ساخت
پس مرا از براى هر نه برخ
كرد نه ماه جلوه بر نه چرخ
دست آخر كه جلوه گشت تمام
شربتم خانه كرد و جامه طعام
چون قوى بيخ گشت بنيادم
پس بشهر پدر فرستادم

يافتم بر کران روم و حبش
شهرى اندر ميان آتش خوش
از برونش نو و درونش مسن
تربتش حادث و هواش عفن
رستنیهاش سرنگون از تاب
همچو سایه درخت بر لب آب
میوه‌دارانش چون دل دانا
شاخ در شيب و بيخ در بالا
ساخته خیمه‌ها ز باد و تراب
ميخها ز آتش و طناب از آب
ساختش كشتى و سياحت را
راحتش كشتن و جراحت را
ملكى با دو روى و با ده سر
اصل او از دو مادر و دو پدر
پنج ازو منهيان گردونى
پنج ازو مشرفان هامونى
ظاهرش نور پاك و باطن نار
از درونش گل و برونش خار
عدل ایشان بقاى پيوند است
جور ايشان فناى فرزند است
زورش از عدل و مايه گوهر
ضعفش از ظلم مادر و پدر
نقطه را چون اسير دور كند
این سريرت نگركه جور كند
سيرت عدل چيست آبادى
صورت مرگ چيست بيدادی
 
ذات اشراق و مايه اشراف
داده علم و زاده انصاف
جامه حرص و نفس و كینه و كام
جان ديو و بهيمه و دد و دام
مایه زو يافتند و قوت و هوش
دست و چشم و زبان و بينى و گوش
لشكر او هميشه پر شر و شور
ديو و دد بود و وحش و مرغ و ستور
درميان داد راستى دارد
بيند آن كس كه داد بگزارد
داد بیراستى الف دد بود
باد بی قامت الف بد بود
گه بصووت پدر شود مادر
گاه مادر شود بچهره پدر
سبزجامه بهار از انصافت
زرد چهره خزان ز اسرافت 
نكند جز ببيخ عدل درنگ
ميخ اين خیمه‌های مينارنگ
زيرك اين خرده نيك بپسندد
ليك ابله برين سخن خندد
عاملانش سه نار و نور و ظلم
مركبانش سوار خوار همه
تلف عاملانش داده او
علف مركبانش زاده او
حا كمش هم نديم و هم نقاش
خازنش هم حكيم و هم فراش
چون مرا با امير كون و فساد
آشنا كرد صاحب استعداد
ديد و پذرفت و مایه داد و نواخت
برگ و تركيب نقش حجره بساخت
چون در و حد حجره را بشمرد
رفت و از بهر مصلحت سپرد
چار حد را به هفت صاحب حلم
پنج در را به پنج طالب علم
ديده حال بين چو بگشادم
چون ستوران بخوردن استادم
جوق ديو و ستور میديدم
كله شير وگور میديدم
همه غمناكطبع و خرمدين
همه بسيارخوار و اندربين
همه را حرص و كام آزردن
همه را فعل خفتن و خوردن
در سفر ماه و سال چون نسناس
ليك برجاى همچو گاو خراس
گرچه بسيار ره نوشته بود
گرد بر گرد خويش گشته بود
من چو ديو و ستور و چون دد و دام
مايل جاه و خورد و خفتن كام
گرد سحرا  و كوه میگشتم
زآن ستوران ستوه میگشتم
راست خواهى مرا در این منزل
سير شد زين گرسنه چشمى دل
زانكه حس از براى بالا را
بستو بود نفس گويا را
آن زمانى كه چهره بنمودى
زين زمينم بجمله بر بودى
زين همه جستنم امان كردى
وز زمينم بر آسمان كردى
ليك چون زى نهاد خود شدمى
همچو ديو و ستور و دد شدمى
آخشيجم بتخت میراندى
فطرتم سوى فوق میخواندى
من بمانده درین ميان موقوف
مقصدم دور و راه نيك مخوف
خانه پردود و ديدگان پردرد
راه پرتيغ و تير و من نامرد
خيره ماندم كه علم و زور نماند
راهبر جز ستور و گور نماند
نى مرا علم و اجتهادى بود
نه براينهام اعتمادى بود
راهبر چون ستور و گور بود
منزل خوشتر تو گور بود
زآن چرا گاه راه برگشتم
عاشق راه و راهبر گشتم
روز آخر براه باريكى
ديدم اندر عيان تاريكى

پيرمردى لطيف و نورانى
همچو دركافرى مسلمانى
شرمروى و لطيف و آهسته
چست و لغز و شگرف و بایسته
زمنى از زمانه خوشروتر
كهنى از بهار نو بوتر
همه ديده درون یك صفتش
همه دل هفت عضو و شش جهتش
گشته از نور صفوت قدمش
سایه پشت آینه شكمش
سر آفاق بود و پاى نداشت
علت جاى بود و جاى نداشت
گفتم اى شمع اين چنين شبها
وى مسيحان اين چنين بتها
اين چه فر و كمال والا ئيست
وين چه لطف وجمال و زيبا ئيست
گاه جوياى پاى چون تو تهيست
خاك تيره چه جاى چون تومهيست
بس گرانمايه و سبك بارى
تو كه اى كوهر از كجا آرى

گفت من برترم ز گوهر و جاى
پدرم هست كاردار خداى
اوست كاول نتيجه قدم است
كافتاب سپيده عدم است
علت این سراى و اين فرش اوست
شبهت استوى على العرش اوست
عرش او پايمال هر دون نيست
فرش او دستباف گردون نيسن
او همیبافد از براى شما
در فناى بقا قباى شما
من بفرمان او بمانده زمن
در چنين تربت و هواى عفن
از پى مصلحت نه از پى جهل
مانده در بند يك جهان نااهل
ورنه كى بودى آخر ارزانى
پادشازاده‌اى بسگبانى
زشت نبود براى بازپسى
هم نفس جبرئيلى با مگسى
از تو پرسم توان بد اندر تك
با چنين یشك هم طويله سك
گفتمش هيچ هست ازینها سود
گفت آخر چه سود خواهد بود
گازرى را ز دست جوقى عور
يوسفى را ز عشق مشتى كور
قدر عيسى كجا شناسد خر
لحن داود را چه داند كر
گوهرى در غبار ره مانده
يوسفى در نشيب چه مانده
خوش كجا باشد ارچه دارد زور
زنده‌اى با دو مرده در يك گور
راند زین سان هزار نكته ثرف
كه نه صوتش بكار بود و نه حرف
گفتم اى خواجه سخنپرداز
در سخن كوت حرف و كوت آواز
گفت كين رنگها ز بهر شماست
حرف و آواز رسم شهر شماست
حرف و صوت از ولايت جهل اند
هر دو در صدر علم نااهل اند
از شما شد چو شكل موى سخن
وز شما شد سياه‌روى سخن
كه همى اصل او ز نيكوئى
مینبينند بى سيه‌روئى
اى تو از زير ايين كبودحصار
دسته گل نموده پشته خار
راه سوى معاد بايد تافت
کین معاش از معاد باید یافت
هرچه مساح او شب و روز است
زشتیآموز و زندگیسوز است
سوى شهر قدم قدم بگذار
خانه استخوان بسگ بسيار
با خرى در مجال چون باشى
با سگى در جوال چون باشى
خر نه‌ ای كاهدان چه خواهى كرد
سگ نه اى استخوان چه خواهى كرد
از نباتى ملك توانى شد
وز زمين بر فلك توانى شد
دست در دامن حكيمى زن
پاى بر قوت بهيمى زن
رغم مشت بهيمه و دد را
وارهان هم مرا و هم خود را
دست ازین خور دو خواب كوته كن
گام در نه حديث در ره كن
توشه تو درین ره ناخوش
چون شتر مرغ نيست جز آتش
آتشى نى كه ناتوانى از او است
آتشى كاب زندگانی از او است
يار باشم چو رأى دارى تو
دست گيرم چو پاى دارى تو
شاخ من گير تا برى گردى
پاى من باش تا سرى گردى
هم بدين پای سرفراز شوى
هم بدان ديده چشمباز شوى
من بسازم چو مار پاى از دم
تو ندارى دو چشم چون كژدم
چون بديدم به راه زرق خودش
هودجى ساختم ز فرق خودش
سر خود را براق او كردم
جان خود را وثاق او کردم
هر دو كرديم سوى رفتن راى
او مرا چشم شد من او را پاى
او مرا يار و من ورا مونس
من و او همچو ماهى و یونس
روز اول كه رخ بره داديم
بيكى خاك توده افتاديم

خاكدانى هواى او ناخوش
نيمى ازآب و نيمى از آتش
تيره چون روى زنگيان از زنگ
ساحتش همچو چشم تركان تنگ
گرگ ديدم فتاده در تك و پوى
همه آهندل و خماهنروى
اندرو يك رمه سگ آسوده
لب زمردار و روده٠آلوده
موش چون گربه طفلخوار درو
مار چون خوك ثفلخوار درو
گه درو ديو سگ سوار شدى
گاه كژدم طبيب مار شدى
خوک دیدم بر آن کره سالار
عملش اندك و خورش بسيار
خادمش را چو وقت خوان بودى
مطبخى دايه سگان بودى
خود بخود نقش ديو میکردند
خود ز بيمش غريو میكردند
از پى عشق صورت لا را
قبله‌ای ساخته چليپا را

همه سرپيش درفگنده چو چنگ
همه واپس رونده چون خرچنگ 
همه درويش و طبله پردينار
همه ناهار و خانه پرمردار
هيچ او بار بار چندان نى
خانه پراستخوان و دندان نى
بهر آن تا چرا نمايد رنگ
همه با سایه خود اندر جنگ
وز پى آنكه چون فشاند نور
همه از آفتاب و مه رنجور
افعيئى ديدم اندر آن مسكن
يك سر و هفت روى وچار دهن
هر دمى كز دهن برآوردى
هر که را یافتی فروخوردی

گفتم اى خواجه چيست اين افعى
گفت كين نیم كار بويحيى
زانكه اين مار كاروانخوار است
راه خالى ز بيم اين مار است
بى من ار دست يافتى بر تو
نیز نورى نتافتى بر تو
همچو من زشتی و ناخوشت كردى
مايه درد و آتشت كردى
هفت عضوت بچار كه دادى
چار جزوت به هفت مه دادى
بردى این افعى از تو بهره خويش
ليك چون به امنى ازو منديش
كه يكى نور من بدو سد اوست
نظر من بدو زمرد اوست
اين بگفت و به توده رخ بنمود
چون مر او را بديد افعى زود
چون سگان پيش او بخفت و بخفت
راه ما را بدم برفت و برفت

چون از آن كلبه رخ بره داديم
به يكى وادى اندر افتاديم
ديو ديدم بسى در آن منزل
چشم در گردن و زبان در دل
دل چو گام سمند پرسندان
تن چو كام نهنگ پردندان
همچو مال يتيم بيرون خوش
ليك هنگام آزمون آتش
آهن و سنگ هر يكى بدرنگ
دل پرآتش بسان آهن و سنگ
فعلشان با همه ز بدگهرى
از درون تيغى از برون سپرى

چون از آن قوم بدكنش رفتيم
بدگرمنزل وحش رفتيم
دیولاخى بدیدم از دوده
قومى از دود دوزخ اندوده
وحشيان سيه چو ماغ و چو ميغ
همه بر تيغ که چو گوهر تیغ
همه ساكن چو حس بیخبران
همه حيران بيكدگر نگران
همه پرباد همچو ناى انبان
همچنو با سه گردن و دو دهان
كپيانى درو دونده بتك
سر و دمشان بسان روبه وسك
بادپيماى و گر چو ناى و چو چنگ
سرد و زرد و گران چو مرداسنگ
همه سرچشم گشته نرگسوار
همه تن دست رسته همچو چنار
همچنان هر دو در نشيب و فراز
هر دو پا كرده پيش خلق دراز
کند بينان تيزچشم همه
تيره رايان خيره‌چشم همه
دیده پرخشمهاى حرمتشوى
روى پردیده‌های روزیجوى
ديدهاشان بوعده همچو نگين
آبخور شان ز روى همچو زمين
یك رمه با شگونه و مدهوش
كرده در كار كفش عورتپوش
تن نازك بسان نى كردم
تا چنين پشته زیر پى كردم
مانده گشتم ز پاى و از ديده
شانه تو بود و موی ژولیره
پيش از آن كان طريق نبريدم
زان جوانبخت پير پرسيدم
گفتم اين خطه را كه پرخطر است
هست خصمى بلند گفتا هست

خصم او هندويست دورانديش
خرفى صد هزار سالش بيش
گرچه دهقانی چنين دارد
حجره در چرخ هفتمين دارد
گرچه جلد است گاه دهقانى
ورچه چيره است وقت چوپانى
ليك چون در كف آورد شاهين
رخ ترش گردد و علف شيرين
گنده‌پيريست تيزدست و حرون
زشتروى و پليدمايه و دون
همسجيت مزاج او با مرگ
ليك ازو كار زندگان با برگ

باز دندانكنان از آن صحرا
برسيديم تا لب دريا
من ز نرى در آن مهيبمقر
خشك ماندم چو راه ديدم تر
گفت همره كه یك سخن بشنو
آنگهى دل قوى كن و در رو
گر همه راه نيل شد بدرست
غم مخور موسى و عصا با تست
با تو زین جا كه مگر بدخواه است
زین سه منزل سه ديو همراه است
گر نخواهى همى مغاكى را
بند بر نه سه ديو خاكى را
بايدت گر همى ز غرق امان
هرچه زينجا است هم بدين جا مان
چون ازين مايه صاف گشتى چست
آنگهى پاى تو سمارى تست

من چو از پيرنکته بشنيدم
در شدم يك جهان جوان دیدم
همه در بند و بند پيدا نى
همه دیوانه‌كیش و شيدا نى
همه بیآكهى چو موش از خاد
همه سرمست همچو شاخ از باد
همه زنجور و هیچ كارى نه
همه حمال و هيج بارى نه
همه حيران و ليك نز علمى
همه ساكن وليك نز حلمى
همه فرعون شوم گردنكش
زده نقبى ز آب در آتش
همه لب برگشاده همچو صدف
همه سر در كتف كشان چو كشف
همه خرگوش خفته بيدار
همچو مصروع ماند می کار
تنشان همچو ساحت ساحل
دلشان همچو باطن باطل
گرچه زين گونه پرشره بودند 
قابل نقشبد شه بودند
هرنهنگى درو چو كوه بلند
همه حاکم كش و محنت بند
وآن نهنگان درو بامر خدیو
مینخوردند جز فرشته و دیو
چون گذشتم ازين منازل حوت
او و من همچوموسى و تابوت
من ورا مركب او مرا مونس
هر دو پويان چو ماهى و یونس
چون از آن سوى تر برون راندم
خشك برجايگه فروماندم
زآنكه مرخيمه را طناب نماند
پى سپر پيش خاك و آب نماند
گفتمش بر هوا شدن خطر است
نيست این كارپاى كار سر است
و هم ما فعل پر تواند كرد
پاى در كار سر تواند كرد
گفت كاندر تو راستى زينها است
كژى تو هم از ترى برخاست
مرد چون تر شود جبان گردد
تير چون تر شود كمان گردد
كوه از چوب خشك درگردد
كژ كند كودكى چو تر گردد
مرد تا تر نشد نيارد رنگ
آينه تر شود كه گیرد زنگ
جز و اينها بكل اينها ده
تا شوی راست همچو ناوک وزه
چون كمانى نماند راى ترا
پر برآيد چو تير پاى ترا
آنچه او گفت همچنان كردم
پس از آن جايگه روان كردم
روى داديم سوى بالا زود
او و من همچو كركس و نمرود
چون تمام اين طريق ببريدم
آنگه از پير خويش پرسيدم
كین ولايت كراست گفت آن را
كه بريد است و پيك سلطان را

طبع او همچو آب سرد و تر است
ليك از آتش بسى رونده تر است
ملك او گه كم است و گه بيش است
زانكه او گه پس است و گه پيش است
او بفرسايد اين نفرسايد
او بيفزايد اين نيفزاید
اينك اين شهر در شمار ويست
خاصه اكنون كه كار كار ویست
پاره‌اى چون ز راه ببريدم
ز آتش و آب قلعه‌اى ديدم




قلعه اى در جزيره اى اخضر 
وندرآن جادوان صورتگر
اژدهاسر بدند و ماهيدم 
ليك تنشان بصورت مردم
سرشان چون سرستوران چست 
پايشان همچو پاى موران سست
تنشان همچو باغ خرم و خوش
پايشان ز آب و فرقشان ز آتش
گرهى پنجه كرده چون سر شست
گرهى ما هيئى رعاده بدست
اين نمودى زگلخنى باغى
وآن نمودى تذروى از زاغى
كهن از سحر نو همیكردند
ز شتها را نكو همیكردند
يك جهان داعيه منى ديدم
قبله شان اوعيه منى ديدم
كرده پيدا ز بهر غوغا را
حجره خلوت زليخا را
كرده از نوعها در و پيكر
پس همه جفت جفت ماده و نر


 بيش ديدم ز قطره ژاله
اندرو سامرى و گوساله
هرچه از سيم و زر همیديدند
چون خدایش همیپرستيدند
هم در آن بقعه حوض سنگى بود
 وندر آن حوضشان نهنگى بود
 حلق او هفت بود و دندان شش
 سر سوى آب و دم سوى آتش
 دام اوقوت نفس ديوان بود
 دم او دام عمر حيوان بود
 هرچه در دام او درافتادى
 دم اوسوى دم فرستادی
 خوردنش هيچ برگزار نشد
 يك زمانش ز فر فرار نشد
 هرزمان حلق بازتز كردى
 دم بالا درازتر كردى
گرچه او را چو مرگ برگ نبود
خور او هیج كم ز مرگ نبود
چون علی ز آنش او دلير شدى
همچو خصمش ز خاك سير شدى
ماهى جم كمينه مزدورش
مار موسى كمينه گنجورش
چون من آن كام و كام او ديدم
راست خواهى چنان بترسيدم
كه تنم همچو دل شد از خفقان
ديده مانند رخ شد از یرقان
خواست تا او كذد سوى من راى
پير گفتا كه بر سرش نه پاى
كه گر او چند مايه زشتيست
اندرین منزل او ترا كشتيست
سر او چون بزير شست تواست
پاى بر نه كه دست دست تو است
بپئى بسته كن زبانش را
پاى تو قفل بس دهانش را
گفت او چون پناه خود ديدم
پند او شاهراه خود ديدم
بر سرش رفتم و نترسيدم
آمدم تا دم و بپرسيدم
كه كه بود این که سختهالك بود
گفت کين مستحث مالك بود
زين بشكرند ساکنان أثير
زين ببركند خازنان سعير
وين خرابات جمله ازچپ و راست
طرفه تر آنكه پارسائى راست

كه همه قاضيان ز دست ويند 
همه زهاد هم نشست ویند
داعى هرچه اهل تختست اوست
راعى هرچه نيكبختست اوست
بارگيرى قوى و نفسانيست
زانكه هم طبع روح حيوانيست
آن شنيدم جدا شدم ز نهنگ
دره اى پيش جشمم آمد تنگ


اندرو جادوان ديونگار
وندرو كوه كوه كژدم و مار
دره اى بس مهيب و ناخوش بود
كژدم و مار و كوه ازآتش بود
تیره رویان تیره هش دروی
خيره خویان خیره کش دروى
جادوان ازحميم و قطران مست
حربه و تيغ آتشين در دست
نقش نيكو تباه میكردند
رويهاشان سياه میکردند
گه پرى را چو ديو میكردند
گه چو غولان غريو میكردند
پيش ما کوه بود ز آتش و دود
که ازو چرخ مى دو نيمه نمود
زير او جز مغاك و چاه نبود
و ز برش تا بماه راه نبود
پير چون ديد ترس و انده من
گفت هين لا تخف و لا تحزن
بايدت گر ازين مكان برهى
زین بخور تا همين زمان برهى
بخور اكنون ز بهر دارو را
كژدم و مار و كوه و جادو را
كين غذا قوت نهانی تست
جشمه آب زندگانی تست
ازهمه خوردنى درین بنياد
اين هنیتر بخور كه نوشت باد
گفتم اينرا گرفتم ار بخورم
ره گرفتست كوه چون گذرم
گفت جان زبن حديث بیغم كن
آن همه سوى تست اين كم كن
چون مرا پند او بگوش آمد
گرچه خود زهر بود نوش آمد
در دلم پند او چو محكم شد
اين همیخوردم آن همى كم شد
آخرالامر ازآن گرامى خوان
پيش رويم نه اين بماند و نه آن



کوه را چون ز بقعه ره كردم
زیر آن كه نكو نگه كردم
هر چهى بود صد هزار دروى
دد و دیو و ستور مردمروى
در كشيده بخدعه مردم را
شترى كرده شكل کژدم را
چاهها بود بی بن و سرباز
میبرآمد ز هرچهی آواز
این همیگفت چاه چاه منست
وآن همیگفت راه راه منست
این همیگفت كاخ من حرمست
 وآن همیگفت باغ من ارمست
اينت گفتى شبان این رمه ام
وآنت گفتى خداى اين همه ام
در سرافكنده هر يكى راهى
در چنين چاهى این جنينجاهى
شكلشان چون بچشم او ديدم
زآن خسان لاجرم ببريدم
گفتم اين كشور مهيب كراست
زین طرف بيشتر نصيب كراست


گفت يك نيمه شاه انجم را
و آن دگرصدر چرخ پنجم را
كه ملك را برين بلندحصار
آن وكيلست و اين سپهسالار
این كند لقمه لئيمان خوش
وآن چشاند كريم را آتش 
چون رخم زآن حديث او بشكفت
آنگه از ديده پير با من گفت
كان همه ره كه ديدی از چپ و راست
همه هيزمكشان دوزخ راست
زين پس از شرب عدن كن مستى
كه ز هيزمكشی سقر رستى
اى شده برنهاد خود مالك 
رستى از چاه و دوزخ هالك
ليك مانده است پاره اى مى شو
هم كنون رخ بما نمايد ضو
كردم آخر ز نار گفتارى
که پس از نار تیره گفت آرى
زآدمى اين حدیث محدث نيست
شبروى كار هر مخنث نيست
عاشقى را كه برگ خوارى نيست
شب جزاز بهر پرده دارى نيست
شب نبيند كسى که در طلبست
كه همه سوز او چراغ شبست
عاشقان كان چراغ درگيرند
پرده شب ز پيش برگيرند
ليكن ارچه شبست و تاريكست
 دل قوى دار صبح نزديكست
این چو برگفت بنگرستم خود
صبح ديدم ز كوه سر برزد
شاد گشتم كه دیده شد بينا
برج و دروازه ديدم از مينا
گفتم اين راه چيست بر چپ و راست
گفت حد زمانه تا اينجاست 
آن زمين چون زمانه بنوشتم
تا ز حد زمانه بگذشتم
رو كه اکنون بخلد پيوستى
كه ازين رسته خسان رستى
مژده مژده که ازچنين تحويل
رستى از خم تيغ غزرائيل
برگذشتى ز باب عاريتى
آمدى در نقاب عافيتى
پس نهاديم هردو چون گردون
پى ز دروازه زمان بیرون


چون گذشتيم زآن پسين دربند
طارمى ديدم آبگون و بلند
اندر و صد هزار صف برنا
خوشخوى و تازه روى ونابينا
نه ز تقصیر تحتشان خبرى
نه ز توفير فوقشان اثرى
از کمانديشگى چو جنبش چرخ
سره  و زیف پیششان یك نرخ
 همه كوتاهديده ليك از ناز
پايها سوى قبله كرده دراز
چون ز پاى آن مقر بسر برديم
رخت زى منزل دگر برديم


اندرو حلقه حلقه مردم كهل
ديده شد جمله يك دگر را اهل
جانشان دود و جسمشان شررى
قبله شان نفس و دينشان سمرى
همه اندكرضا و افزونخشم
همه را هفت قبله و یك چشم


چون ازآن مرحله گذر كرديم
روى زى منزل دگر كرديم
مردمان ديدم اندرو بسيار
جشمهاشان دو قبله ها شان چار
همه دربند جان رنگآميز
همه را قبله چار رنگانگيز


دل چو زين اصل چار بركندم
بدگر منزلش در افكندم
مردمان ديدم اندرو همه دون
ديدهشان همچو قبله شان افزون
جانشان تيره بود و رخ چو نگار
قبله شان هفت بود و ديده  چهار
همه تزديك خود بلند شده
قبله شان هفت نقشبند شده



 زآن چو بگذشتم آمدم بممر
بدگر منزلى نگارينتر
كاندرو صد هزار نوشه بود
دیده شان هفت و قبله شان ده بود
همه سلطان و لیك در زندان
همه قاضى و ليك با رندان
بيشترآبدار ليكن شور
بيشتر درفروش ليكن کور
خوبدیدار تيرههوش همه
زهرخوار و شكرفروش همه
همه پست و درازعمر چو كون
همه کوتاهدیده چون فرعون
همه چون او بيكره و يكخوی
مالكم من اله غيرى كوى
نامه اى بر نخوانده زيشان كس
همه عنوان نامه ديده و بس 
همه را كرده مست و سودابز
جنبش سايه و قباله رز
بكليدى درى همیدادند
بكلاهى سرى همیدادند
شبه بر نام در همیسفتند 
وانگه از روى لاف میگفتند
كان كه ما را نيافت جز گم نيست
وانكه زين شهر نيست مردم نيست
پس از آن جاى رو بره كديم
بدگر طايفه نگه كرديم
 


تنشان زير و دل زبر ديدم
قبله شان روى يكدگر ديدم
مردمان ديدم اندرو جمعى
روشن و تیرهذات چون شمعى
اصل خود را فداى خود كرده
خويشتن را غذاى خود كرده
 آفتابی بز هر هاى داده
گوهرى را بمهره اى داده
بسته بر خود ز بهر عافيتى
همه پیرایه های عاریتى 
با دو معشوق ناز میكردند
بدو قبله نماز میكردند
شمع بودند هر یك اندر سوز
از درون پنبه و برون سوتوز



آن مكان چون بديده بسپردم
رخت زى منزل دگر بردم
ديدم از روشنى معاينه من
منزلى بر مثال آينه من
اندرو صد هزارحورافش
تر و تابان بى آب و بى آتش
همه را قبله هم برایشان بود
همه را ديده هم در ايشان بود
از خبر نه سر معاينه اى
قبله شان گشته روى آينه اى
هر كرا جاى از آینه چينست
لاجرم كار خويشتن بينست
هر كرا آينه یقين باشد
گرچه خودبين خدایبين باشد
همه در كام دل موافق خويش
همه معشوق خویش وعاشق خویش
همه از مردمان جدا مانده
همه دربند خويش وامانده 
زانكه هرجا كه بنگريدندى
جز كه ديدار خود ندیدندی
همه در راه خود همیزادند
بوسه بر پاى خود همیدادند
قبله شان نور بود ليك اسفل
ديده شان چار بود ليك احول 
بر گذشتيم هر دو روشنبين
 ز چنين منزل و هزار چنين
چون بديدم هزار گونه نماز
پير خود را سوال کردم باز
كه كيانند و پايشان برچيست
زین تعبد بدستشان در چيست
بس نكو روى و دلربا و خوشند
زهرهطبعند و آفتابوشند
گفت اينها كه خوبجهرهترند
چشم زخم جمال بوالبشرند 
گرچه بيرون ز جنبش فلكند
رهنشينان حضرت ملكند
گرچه مسعود روى منحوسند
ورچه مطلقنهاد محبوسند
گاه مشغول و گاه معذورند
گاه مختار و گاه مجبورنه 
بر همه شكل آفرينششان
قبله شان گشته حد بينششان
هر چه نزديك اين صف از دينهاست
دان كه زندان هر يكى زينهاست
بامنى  مهرشان طلب چكنى
در بهشتى حديث شب چكنى
تو چو مردان کشیده نهمت باش
اندرين ره کشيده همت باش
هرزمان اتشى همىیفروز
قبله و قبلهجوى را میسوز
خاصه اين منزلى كه در پيشست
رهزن صد هزار درويشست
تربتش منبسط و هواش درست
تله صد هزار عاشق سست
منزلى دلربا و جانآويز
مردمانى درو نگارانگيز
شاخ كانجا رسيد بر بنهد
مرغ كانجا پريد پر بنهد
چون بديدى ركاب سست مكن
عزم بودن درو درست مكن
پاى بر فرق استقامت زن 
آتش اندر دم اقامت زن
همه اندرز من ترا اينست
كه تو طفلى و خانه رنگينست
گر ندانى نگه كن از دورش
تا بمانى بحيرت از نورش
بنگرستم بروى تعظيمى
ديدم از نور پاك اقليمى




من و او هردو سوى شه رانديم 
خيره در نور او فرومانديم
ديدم آن پادشاه بيچون را
علت اختران گردون را
عالمى عادلى خردمندى
خوشحديثى و نيكپيوندى
صورتش عدل و خویشتندارى
سيرتش رامش و كمآزارى  
مرجع نورهاى عالم خاك
صدف گوهر ائمه پاك
مبصر هيچ حد و قسمى نه
مدرك هيچ حس و جسمى نه
سخت بسياربخش ليكن حلم
نيك بسيارخوار ليكن علم
گرچه بسيارخوار نادانست
او كه می بيش خورد به دانست
بهر اصلاح صورت من و تو
او يكى بود ليك رويش دو
روئى از بهر علم سوى پدر
روئى از بهر فعل سوى صور
آن يكى پر ز گوش ليك از هوش
وين دگر پر زبان وليك از نوش 
در يكى حال ازاين دو سو بشكفت
هم سخن گفت و هم سخن پذرفت
پیش او از برای کسب شرف 
زده چندين هزارعالم صف
همه بى دست و بى قدم پويان 
همه بى كام و بى زبان گويان
همه از حس و از خيال برون
همه باقى و بى چگونه و چون
همه را قبله بر جبلت خويش
همه را دیده سوى علت خويش
هم درو واردان حضرت غيب
هم درو صادران لشكر عيب 
هم درو عالمان صورت شرع
هم درو عاملان صورت فرع
يك صفش رهروان و مظلومان
چشمه شان ديدهاى معصومان 
يك صفش  راهبان و قسيسان
بارگى بالهاى قديسان
در صفى سالكان پوينده
در دگر خامشان گو ينده
هر يكى در نطق میسفتند
با من و او بخلق میگفتند
كین همه تعبيه ز بهر شماست
هر دو باشيد شهر شهر شماست
كيسه اى خواستم كه بردوزم
باشم آنجا و دانش آموزم
نزد آن قوم خواستم تن زد
پير در حال بانك برمن زد
كه نگفتم ترا كه چون او باش
مختصرچشم و بدپسند مباش
گرچه زین سو مقدر فرشيد
دان كه زآن سو مقدر عرشيد
در محيطى بگرد جوى مپوى
آبدارى بخاك روى مشوى
چون پدر دانى از پسر بگذر
بر لب كوثر آب شور مخور
گرچه چرخ و زمين ممالك اوست
آنكه استاد اوست مالك اوست
ناقصى از پى تمامى را
عبره کن عالم اسامى را
از پى صيت قيل و قالى را
چه كنى ملك بیكمالى 
شهر پردوست خواهى آنجا پوى
مغز بیپوست خواهى آنجا جوى
از پى آنكه اصل بينش اوست
مالك كل آفرينش اوست 




پادشاهى كه بعد كن كان اوست
اصل کون و نتايج جان اوست
پادشاهى که امر نيت اوست 
راعى راعيان رعيت اوست
برتر ازغايت تناهى اوست
خامه دفتر الهى اوست 
ملك خويش را بفرمان اوست
زانكه در ملك خويشتن دان اوست
تخت فرمان و بخت فرمان اوست 
علم قرآن و اهل قرآن اوست
 هيج كس را بدو بدايت نيست
ملك او را جزو نهايت نيست 
او و ابداع تا بپيوستند
در دروازه عدم بستند
مقصد عزم اوليا با اوست 
ستد و داد انبيا با اوست
نيك خواهش ز ننك خواهش پاك
بارگاهش ز بارگاهش پاك
واهب نطق وكاتب منشور
مبدع امر و مبدا مأمور
نه چو افلاك و انجمش انجام
نه ز برجنبش و نه زیرآرام
ساخته امر بارى از بختش
از ازل تاج و از ابد تختش
گرچه معلول علت سجلست
ورچه خاموشتر جهان دلست
با چنين قدرت و كمال قدم
همه خلق و تو اضعفست و كرم
پرده ها دارد از شرف در پيش
زير هر پرده يك جهان درويش



صف اول كه پرده عينند
در خرابات قاب قوسينند
گاه در علت مجاهده اند
گاه در مجلس مشاهده اند
گاه در سكر و گاه در ضحوند
كه در اثبات و گاه در محوند
همه هم باده اند و هم مستند
همه هم نيستند وهم هستند
كرده بر ذاتشان هزار عمل
نقشبندان كارگاه ازل
پس توآن پايگاه بگذارى
سر بدين كلبه ها فرود آرى
خيز و پى برسر جبلت نه
رخ سوى بيشگاه خلت نه
با خرى در سؤال تا نشوى
با سگى در جوال تا نشوى 
همت از گفت او چو نو كردم
باز از آن جاى قصد او كردم
آن مكان بر دلم چو دشمن شد
در زمان من نماندم او من شد
چون از آن مايه نيز فرد شدم
طفل بودم هنوز و مرد شدم
چون دگر گونه گشت بنيادم
رخ دگرباره سوى ره دادم




سالها گشتم از براى خطر 
گرد اين پرده ها پهناور
گه به بغداد و گه به باديه اى 
گه به فردوس و گه به هاویه ای 
گاه دل شمع راه غيرت بود
گاه جان غرق بحر حيرت بود
گاه كردى مرا چو سير نياز
گاه در پرده ماند مى چو پياز
گاه از زخم قبض پست شدم
گاه از لطف بسط مست شدم
چون ازين پرده ها پريدم من
به يكى پرده در رسيدم من




سالكان ديدم اندرو پويان
رب زدنى تحيراًگويان 
نيست گشته همه ز عزت هست
علم بینيازى اندر دست
خمشانى ز جان بآیين تر
 ترشانى ز شهد شيرينتر
جسته از جنگ خدمت حيوان
رسته از ننگ قدمت و حدثان
ماعبدناك اجتهاد همه
ما عرفناك اعتقاد همه
در بقا از بقا فنا گشته
در جزا از جزا جدا گشته
چشمشان تا ولايت آدم
اسمشان تا نهايت عالم
معتكف در سراى راز همه
پرنيازان بینياز همه
همه در نيستى بقدرت هست
قابل وقايل بلى والست



صف ديگر كه خاصتر بودند
بی دل و دست و پا و سر بودند
فارغ از صورت مراد همه
برتر از كثرت و تضاد همه
چشم وحدت ندیده جسم يكى
علم آدم نخوانده اسم يكى 
جسته از قسمت مآت و الوف
رسته  از زحمت حدـوث و حروف
بنده ليكن چو سایه عنقا
زنده ليكن چو صخره صما
معبد خاك كوى تل كرده
منفذ آب روى سل کرده
خورده یك باده بر رخ ساقى
هرچه باقيست كرده  در باقى
در كمال مقدر تقدير
چار تكبير كرده بر تكبير 
یفعل الله ما یشاء از هوش
ساخته پنده وار حلقه گوش
جانفروشان بارگاه عدم
فرقهپوشان خانقاه قدم 
طوقدارانش برنبشته زشوق
فلك الامر كله بر طوق
ساخته هر يك از ميان ضمير
ازقل الله ثم ذر هم تیر 
جان ايشان ميان آن كبراء
دفتر نقش انتم الفقراء
همه از روى افتقار وله
لا شده در كمال الا الله
نور ديدم در او رونده يكى
همچو ماهى رونده بر فلكى
كه همیكرد ازآن مسافت دور
حرقهپوشان بتابشى پرنور
ييش روى آوريده راه درشت
قبله ها كرده پاك از پس پشت
پيش او ره گشاده میكردند
اوليا را پياده میکردند
من در آن راه واندر آن منزل
خيره ماندم نه ديده ماند و نه دل 
خواستم تا در آن طريق شوم
یا برنگی از آن فریق شوم
عاشقى زآن صف سقيم و صحيح
پيشم آمد خموش ليك فصيح
دست بر من نهاد و گفت بايست
هم برين صف كه جاى جاى تو نيست
اى بپرواز بر پريده بلند
خويشتن را رها شمرده زبند 
باز رو سوى لا يجوز و يجوز
رشته در دست صورتست هنوز
تا تو در زير بند تاليفى 
تخته نقش كلك تكليفى
پس بدين روى راى نتوان زد
شرع را پشت پاى نتوان زد
كه دوم عالم از روش چششست
چو برفتى ولایت كششست
خود بخود ره فرا نداند كس
ره بر اشخاص وحدت آمد و بس
رهنماى تو دان كه آن نورست 
نيكنزديك ليك بسدورست
او رهاند ترا زفكرت خويش
او رساند ترا بفطرت خويش
پى او دار تا بحذق رسى
در او گیر تا بصدق رسى
 كوست از ديده حقيقت و حذق
رهبر اصدقا بمقعد صدق
اين همه زشت بود و نغز آنست
این همه پوست بود و مغز آنست
او تواند نمود مرجان وا
بی نقاب حروف قرآن را
كاندرين روزگار سالك اوست
چشم باز اندرين ممالك اوست
گفتم آن نور كيست گفت آن نور
بوالمفاخر محمد منصور

واعظ عقل و حافظ تنزیل
محرم عشق و محرم تاویل
خیل طالوت را سكینه حلم
امت نوح را سفینه علم
سیف حقی كه تا كشیده شدست
دست باطل ز حق بریده شدست
قابل تابش نبوت اوست
لوح محفوظ شرع و سنت اوست
ظاهر طاهرش مدبر بر
خاطر عاطرش مفسر سر
آنكه نارد چنو صنایع دهر
نیز در هیچ شهر قاضی شهر
روح بر مرکب عنایت اوست
عقل در مكتب هدایت اوست
صورتش دیو را پریوش كرد
سیرتش مغز نافه را خوش کرد
گنج معنی كتابخانه اوست
قبله زیركان ستانه اوست
ملكان صبح صادقش دانند
مفتی مشرقش از آن خوانند
حزمش آنگه كه قرعه گرداند
الحذر الحذر همیخواند
باز عزمش چو آید اندر تاز
الظفر ااظفر دهد آواز
خنجر از روی خشم برنكشد
سر ازو هیج خصم درنكشد
تیغ بر كفر بركشد علمش
سپر از عار نفگند حلمش
زخمش از بهر شرع و دین باشد
سیف چون حق بود چنین باشد
زاید از خشم او صلاح و ثبات
راست چونانكه از قصاص حیات
حلم او تخت حد پستیهاست
علم او تاج سد هستیهاست
داغ حرمان اوست بر بیداد
زآن بدو هیچ كس نباشد شاد
داد او را چو داد وقت نظر
خواهی از پای خوان و خواهی سر
دست اگر در عطا نبردستی
همچو حرصش سخا بمردستی
چون سخارا ازوست مایه و سود
كه ازو بینیازخواهد بود
بنیت و غیبتش درین عالم
برتر آمد ز ارحم و ترحم
خلق را زآن بنان بیتقصیر
جان غنی گشت و كان و گنج فقیر
رای بیدارش از طریق صواب
یك جهان خصم را كند درخواب
چون حسد نزد عقل كاسد نیست
زانكه محسود هست و حاسد نیست
حسدش از کدام دد باشد
زانكه محسود او خرد باشد
چون نباشد هوا مدد كه كند
چون ندار جسد حسد که كند
از در او برند در آفاق
نسخه ‏های مكارم‏الاخلاق
عاصی آنجا كه راند باید خشم
همچو نرگس ندیده باده چشم
بوده آنجا كه بود باید گوش
همچو سوسن بده زبان خاموش
صدر او ترجمان امید است
قدر او سایبان خورشید است
بوده در مجلس از گهر سفتن
گشته بر منبر از دعا گفتن
 صورتش ابتدای قوت روح
سیرتش انتهای صورت نوح
در سخا ناسخ طبیبان است
در سخن سید خطیبان است
چونش هنگام قال و قیل بود
كاتب الوحی جبرئیل بود
علم دین تا بدو سپرد قضا
جهل رحلت گزید سوی فنا
لفظ او هست در سؤال و جواب
شكری همچو آب و ایمن از آب
تا نشد باز درج یا قوتش
مختصر بود عقل را قوتش
چون برآمد دو گوهر از دو طریق
خواند سلطانش افسر دو فریق
عشق او نعره‏ای چنان خوش زد
كاتش اندر دماغ آتش زد
آن همی علم عشق به داند
خبر راه نیك به راند
بند او اصل استقامت ماست
حکم او حاکی قیامت ماست
چون قدر در سخا ریا نكند
چون قضا در قضا خطا نكند
شد چو دیبا ز دست فرش فرش
گشت زیبا ز پای عزمش عرش
پیشش ار سر كه در خزینه بود
چو چراغ اندر آبگینه بود
عمر او را ز بهر افزودن
پیشه بخشیدنست و بخشودن
معنی بسم دیده بود آن نور
بوالمفاخر محمد منصور
زان چو تركیب خود فراهم كرد
الفی از نگار خود کم كرد
شد بدین صدق حرف خرسند او
تا شود در شمار هم چند او
ای ز درگاه كدخدای نبات
رفته تا صدر غایت ‏الغایات
بی تو خود را ز بهر كسب محل
جلوه كرده مخدرات ازل
پیش صدر تو چون پرستاران
طوق‏داران و طیلسان‏داران
هرچه اندر نقاب قوت بود
خاطرت را خرد به فعل نمود
با تو انگور میتوان گفتن
با تو معدوم شی توان گفتن
نه ازل بیش چون تو خواهد كاشت
نه ابد نیز چون تو خواهد داشت
پدر با بصر توئی كین را
پسری بی بدل توئی دین را
از تو دارند صد هزار فتوح
وارد و صادر طبیعت و روح
غیرتی هست رغم اعدا را
بر تو مر امهات و آبا را
تا نزایند چون توئی در دین
این سترون شده است و آن عنین
نه به عالم چو تو خردمند است
نه فلك را به از تو فرزند است
بی تو چشم زمانه خیره بود
ماه بی آفتاب تیره بود
از تو زنده است گاه حكمت و دین
علم پیشین و شرع بازپسین
از خط خانه تو در فتوی
همچو نام قیامت یحیی
پایه منبر تو بر فلك است
انهی مجلس تو از ملك است
پند تو در دل شمیده گبر
همچو بر گل سرشك دیده ابر
خلق بیدار شد ز دولت تو
از خروش خروس دعوت تو
زانكه تا این خروس پر بفشاند
خفته جز بخت حاسد تو نماند
مگس اكنون بقوت ملك است
زهره ا كنون فقیره فلك است
تا هم از طبع تو طلب نبود
زهره را زهره طرب نبود
علم و حلم اندرین زمانه تراست
ترس و درس اندرین میانه تراست
علم دین از برای دین باید
تو چنینی و این چنین باید
علم كز بهر كاخ و باغ بود
همچو مر دزد را چراغ بود
هركرا چشم عقل باشد كور
علم او همچو پر بود با مور
ای همه صلح و هیچ جنگی نه
ای همه صدق و هیچ رنكی نه
مرد را از نفاق زاید رنگ
زر كه خالص بود نگیرد زنگ
تا تو در ملك جان درآمده‏ای
زیر پر ملك برآمده‏ای
با وفای تو دین عقیم نماند
با بقای تو در یتیم نماند
ملك تو پاسبان احرار است
كلک تو دیدبان اسرار است
كلک پرانت آتشینمار است
خاكخوار است و بادرفتار است
چون سیه شد سر زراندودش
آتش اندر جهان زند دودش
خون مردان خورد بصبح و بشام
شیرخواره كه دید خونآشام
تا ز عنبر دهان خود پر كرد
شبه را گنجخانه در كرد
نوک او در سخا و فیروزی
شد كلید خزانه روزی
پخته را خامه تو خام كند
صبح را هیبت تو شام كند
بقبول تو جان گرامی شد
تیزبین بد به عقل نامی شد
هر که نزدیك تو روا نشود
در فضای عدم روانه شود
وانكه بیرون نهد ز حد تو پی
ذره‏ها دره‏ها شود بر وی
زهره بی زهره از پی آن است
كه برو از تو داغ حرمان است
بقبول تو گر دلیر شود
زهره گاو همچو شیر شود
نفس خلق تو زبان اسد
ناف آهو كند دهان اسد
بریا هیچ شر و شورت نیست
در سخن هیچ زر و زورت نیست
چرخ را با سخات نام نماند
طبع با آتش تو خام نماند
تا عطای تو گوهر و در شد
حرفهای طمع میان پر شد
رو كه گمنام شد نیاز از تو
ممتلی معده گشت آز از تو
ورچه نیكوست این كرم ازآز
لیكن این نه که از لطافت باز
 معده آز چون بپردازی
گلشكرهم زخلق خود سازی
تا نمودی جمال روشن را
در مكافات دوست دشمن را
جمع كردست از پی خنده
چرخ یك مشت ازین پراكنده
تا بدانی که مهترند چنان
خشكمغزند ازآن نزند چو جان
حاسدت را كه از درخواریست
زردروئی ز سر نگونساریست
چرخ را بر كسی كه محرم نیست
ز چنین ریشخندها كم نیست
دشمنانت آنچه ماده آنچه نرند
همه حمال هیزم سقرند
دیده دارند لیك خیره چو طمع
مغز دارند لیك تیره چو شمع
پیش تو یك عدو درنگ نكرد
چون قضا صف كشیده جنگ نكرد
ذره ‏ای چه درد كند
سپه پشه ‏ای چه گرد كند
سپر از هیچ خصم نفگندی
سایبانها ز سینه‏شان كندی
ز آن ز خصمان همینترسیدی
كز احد فتح مکه میدیدی
بر تو ز ابلیس كی نشستی گرد
كت سرافیل زیر پر پرورد
بدل از هیچ حاسدی مندیش
مشك در هیچ خاندان مپریش
كو كند خود ز بهر كین تو باك
باد گیرد دو عارضش را خاك
كانكه عمرش بسعی كركس بود
ملك‏الموت پشه‏ای بس بود
گنجها داده‏ای ثنا یابی
رنجها دیده‏ای جزا یابی
راه بی زحمت تعب نبود
ماه بی عقده ذنب نبود
زیرك از رنج بی خرد نرهد
جسم نیكو ز چشم بد نرهد
نفس كل چون گل عدوت‏سرشت
نام او بر فراز یخ بنوشت
تا كه خورشید دینت رخ بنمود
نقش یخ را نه مایه ماند و نه سود
با حسود تو خواند استغنات
اكثر و اذكر هادم اللذات
زنده با كینه تو حی نبود
گرچه موجود گشت شی نبود
كز تو موجودی ار بری باشد
همچو معدوم اشعری باشد
حاسد ار چون تو با نعیم شود
در مسامش عرق حمیم شود
نایب تو بسست در جسدش
اژدهای حسود هم حسدش
ای در‏آموخته معانی را
سردبیران آسمانی را
بر تو یك روز آز تاز نكرد
بر تو انگشت كس دراز نكرد
نآمدت بر گذرگه تقدیر
هیچ تردامنی گریبانگیر
جز به آز آفرین نیازت نیست
جز به خلق حمیده آزت نیست
خود جز اینت مباد كاز بود
كاز آبستن از نیاز بود
مردم آزور چو مار بود
او یكی و دلش هزار بود
نه قضا بهر نام و نان کردی
بلكه این شغل بهر آن كردی
تا یكی چشم جور بردوزی
قاضیان را قضا بیآموزی
تا ز حكم تو عقل در تكلیف
ادب‏القاضی كند تالیف
شیمت عدلت از پی دین را
مغز تین كرده مغز تنین را
بذل بی ذلتی همی تو كنی
عدل بی علتی همی تو كنی
كین دگرها اگرچه فاروقند
بسر و بن لفیف مفروقند
داد را فوق و تحت بنیادت
گوئیا نقش داده شد دادت
عدل ازین پیش بس گداخته بود
آزش از صدر دین نیاخته بود
چون ترا یافت باز در بالش
آمد از بالش تو در بالش
ساعتی با دل تو همبر شد
سایبان زمانه جانور شد
نكنی بهر خواب هیچ بسیج
زانكه جانی و جان نخسبد هیچ
شحنه راه دین صلابت تست
روح شرع نبی مثابت تست
كاهد از هیبتت همی دوزخ
همچو ز افسون وهمیان آژخ
صدر حكم تو ذروه فلك است
پیشكار تو اندرو ملك است
حجتم بركسی که كس باشد
بدرو شمس و ظلال بس باشد
خازنان رموز مصطفوی
وارثان خزینه نبوی
ای ندیده چو خویشتن دگری
در نشابور و بلخ و مرو و هری
با همه عاام ار تو بنشینی
در جهان والله ار چو خود بینی
تو كنون همچو مه بتافته‏ای
تو هنوز از فلك چه یافته‏ای
باش تا چرخ مرقد تو شود
باش تا عرش مسند تو شود
باش تا پای در براق آری
روی در خطه عراق آری
باش تا از پی تمامی را
جان دهی رفتگان شامی را
باش تا مادت هوی و نفاق
بازگیری ز عرق اهل عراق
باش تا برگری ز چهره بام
زحمت شام را ز مغرب و شام
تا ببینند نیز ماحضری
بصیریان از بصیرتت اثری
گر تو در بصره درس نحو كنی
بصر از اهل بصره محو كنی
چون در احكام اسم و حرف شوی
یا به فعل و زمان و صرف شوی
خیره گردند همچو جان از جسم
نیست گردند چون الف از بسم
چون بدانند فضل تو هر کس
چون ببینند عزم تو هر خس
بینش خویش جست بر تو کند
نحو اعمی درست بر تو کند
چه شناسد ترا جهان و ملول
چه خبر مر حلیمه را ز رسول
جان بداند که قهرمانش کیست
کان چه داند که در میانش چیست
خر ندارد چو دانش تر و خشك
نزد او بار او چه پشك و چه مشك
ازل اول که این جهان دادت
همچنین محترم فرستادت
از پی اختر سعادت تو
وز پی خدمت ولادت تو
شد كمربند هم بدین دهلیز
همچو جوزا ز پیش جوزا نیز
چو نبود از تو آز را رنگی
داد مالت به چنگ خرچنگی
بركشید از دل محبت تو
از دو عاام عنان مركب تو
از تواضع درین جهانی تو
گر نه بیرون ز آسمانی تو
آتش اندر مجاز و تلقین زن
آب تحقیق بر رخ دین زن
ای به صف نعال محتضران
ای به افكار سوی من نگران
ارچه مارا درین قرونست او
از همه قرنها فزونست او
تا نگوئی كه جز بر ما نیست
خانه اینجا و خواجه اینجا نیست
تن و جان هر دو آن جهان چه کنند
خر و عیسی بر آسمان چه كنند
ای غلام ثقات منقولات
فارغ از چهرهای معقولات
چون ندیدی تو مر سلیمان را
تو چه دانی زبان مرغان را
تو چه دانی كه زیر هر پندی
جانجویای هر خردهندی
می چه بیند بدیده ترتیب
زیر این پردهای بیترکیب
تو برین تخته فریب و هوس
نقش ایمان و کفر دانی بس
تو چه دانی كزین چه میجویم
خواجه داند کنون برو گویم
ای ز تو چشمها نكرده فراز
رویپوشیدگان عالم راز
من با سب و مقام جامه ترا
تهنیت میكنم چو خامه ترا
فلكی را ز كوكبی چه لطف
قلزمی را ز قطره‏ای چه شرف
كعبه را جامه کردن از هوس است
پایمال جمال كعبه بسست
تو برین محرقه كجا مانی
من چگویم تو خود نكو دانی
تو چو مردان زهد و ره باشی
تا چه درخورد این دو ره باشی
تو عیان سوی آسمان تابی
تا چو خورشید بر جهان تابی
دان كه او شاه بخردان بساشد
كی سما كاره ددان باشد
میكند جز حریص نادانی
گردنی در سر گریبانی
تو درین عالم فریب و مجاز
هم غریبی و هم غریبنواز
زنده کردی امید را بوفا
قبله كردی سرخس را بسخا
از برای زیارتت ز گروه
مكه خالی شد و سرخس انبوه
تاجی از علم هر خطیبی را
تختی از حلم هرغریبی را
بكشی پنج وقت ناز همه
چارگانی كنی نماز همه
انكه زین سان بهشتی آراید
هر که درشد درو برون ناید
ای خجست‏قدم چو فر همای
ای نكومیزبان چو فضل خدای
تا مرا خوان تو بچنگ نشد
كار نای گلو چو چنگ نشد
از عطای تو ملکجوی شدم
وز ثنای تو راستگوی شدم
سر من یافت زان کف و گفتار
از درون مغز و از برون دستار
من بمدح تو سروری گشتم
من بدستار تو سری گشتم
همه کس را به رتبه و مقدار
سر بود پیش و انگهی دستار
جز مرا کز تو اندرین کشور
پیش دستار بود و آنگه سر
از پی شکرت ای سراحرار
اینک از من فصیحتر دست‏ آر
شاکر کف تست گفتارم
چاکر دست تست دستارم
کف تو کارساز فرع آمد
گفت تو مقتدای شرع آمد
پایم آن روز گر سوی تو شتافت
سر او همچو شمع جانی یافت
آمدم باز تا چنان گردم
كه چه خورشید جمله جان گردم
بدو لفظ نكو که بشنودی
اختری در فلك بیفزودی
زاغ را چون همای فر دادی
لاشه را همچو باشه پردادی
بتو صاحب ولایتی گشتم
وز قبول تو آیتی گشتم
از قبول تو جاه کم ناید
چون سر آمد کلاه كم ناید
گرچه زین گونه در توانم سفت
پیش تو کی سخن توانم گفت
که گر از لطف سوی من نگری
عقل و جانم بجملگی ببری
چون همه جوزها بكل پوید
چاردیوار چون سخن گوید
كه عطارد بر تو روز سلام
هست ماخوذ لكنت تمتام
ای برونبرده از مراتب دم
قدم از پرده حدوث و قدم
زانكه چشم ترا بدیده حال
ز اخشیج سپهر سی و سه سال
پرده هر دوان شكافته‏ام
مر ترا هر دو جا نیافته‏ام
چون اثر میبینم از رویت
چه كنم بس جز آنکه در کویت
بر پی غیرتی همیپویم
وز سر غیرتی همیگویم
ای نگردیده از دور صفات
پرده بسته بر آینه فكرات
مر مرا آب شد ز حیرانی
آتش دیگ روح حیوانی
پس چو دور است راه تا بر تو
از پی کسب جاه بر در تو
كار ازین خوبتر کدام كنم
خویش را بنده تو نام كنم
از همه عالمت گزین دانم
كور بادم گرت جزین دانم
بر حسودت چو دیده بگمارم
سگ به از من گرش بسگ دارم
چون كمانگر كان بگردانم
تو زره کن زهگریبانم
از چونی بنده چاکری باید
وز تو آزاد پروری باید
خواجه باشم به بندگی نرسم
تا نمیرم به زندگی نرسم
کانکه را زندگی بقا برگ است
صاحب بار این بقا مرگ است
در ثنای تو مرد مزد نه‏ایم
پاكبازیم ومهره ‏‏دزد نه‏ایم
از تو زین در بها نباید خواست
كین همه عقدها از آن دریاست
كه كژی رسم بینیازان نیست
نقش بدكار پاكبازان نیست
تو مرا باش جاه کم ناید
چون سر آید كلاه كم ناید
در سخن نرم باش با من تو
در سخا گرم باش با من تو
تا تو گرمی رهی به برگ بود
گرم چون قلب گشت مرگ بود
كارت ایزد همه نكو كردست
برمن آن كن كه با تو او کردست
آخر از بهر رغم انجمنی
چو توئی را نكو بود چو منی
شد مرا همچو شست ماهی كار
همچو دریام کن بسی دینار
زین قدركار من فراهم گیر
كاه برگی ز كاهدان كم گیر
بده ای هم تو خصم وهم تو شفیع
خواهی از خاصی و خواهی از توزیع
همه خوشی و ناز بتوان كرد
شعر چون بكر بود و معطی فرد
من چه گویم كه خود ز روی قیاس
باز دانی تو فریهی ز آماس
دل وجانی كه طالب مزدند
زین سپس در ز نظم من دزدند
تا خرد گوهر سخن سفته است
بخدای ار كسی چنین گفته است
آنكه این خواند شاعرش دانم
وانكه دانست ساحرش خوانم
بهر این نظم در بن دریا
آب ما خود شد باستسقا
شعر من در تو خود نیآمد سست
كه شدید‏القوی شمایل تست
رو كه شد ختم در زمین و زمن
حكمت و شرع و شعر بر تو و من
عرضت از عرض دین مقید باد
جزوت از عقل كل موید باد
بر ز عرش از شرف مكانت باد
همچو جان عمر جاودانت باد
منهی رازها بیان تو باد
معطی آزها بنان تو باد
سیرتت مایل محال مباد
صورتت قابل زوال مباد
1


