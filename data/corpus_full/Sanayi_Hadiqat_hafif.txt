علم سوی در آله برد
نه سوی مال و نفس و جاه برد
آنچه دانسته‌ای بکار درآر
پس دگر علم جوی از در کار
حلم باید نخست پس علمت
برخور از علم خوانده با حلمت
علم بیحلم خاک کوی بود
علم باحلم آب روی بود
جان بیعلم دل بمیراند
شاخ بیبار ریو گیراند
جاهل از جاه و مال جوید سود
مزد آجل به عاجل آرد زود
مرد بیعلم لیف درد بود
در ز بحر بزرگ خرد بود
هرکرا علم نیست گمراه است
دست او زان سرای کوتاه است
مرد را علم ره دهد به نعیم
مرد را جهل دربرد به جحیم
علم باشد دلیل نعمت و ناز
خنک آنرا که علم شد دمساز
روز کارند اهل علم و هنر
سینه‌شان چرخ و نکتشان اختر
صبر مردان چو جفت شد با علم
چون بدانند خلق باشد و حلم
علم از حلم نیک پی گردد
سنگ بیسنگ لعل کی گردد


آن شنیدی که ابلهی برخاست
سرگذشت از مخنثی درخواست
که بگو سرگذشتی ای بهمان
گفت رو رو مزح مکن هله هان
کسی از حیز سرگذشت نجست
حیز را کون گذشت باید گفت
گوش سوی همه سخنها دار
هرچه زان به درون جان بنگار
هرچه مایه صفا بدان ده روی
هرچه مایه کدر گذر کن زوی
حجت ایزد است در گردن
خواندن علم و کار ناکردن
کرده‌ای همچو گوز بن گردن
از چه از عشوه و قفا خوردن
مخر آن عشوه کاندرین بنیاد
عشوه تن پر کند ولیک از باد
مشک پربادی از سر و دل و تن
ریسمانی شوی به یک سوزن
در جهان خراب بیفریاد
کس گرفتار باد عشوه مباد
قبله اول ز قبله باز شناس
تا بدانی تو فربهی ز آماس
چند ازین در نفاق و محتالی
چشمها درد و لاف کحالی
هرکه مغرور بانگ غولان است
اجلش زیر ام‌ غیلان است
علمت از جان و مالت از تن تست
آن دو معشوقه این دو دشمن تست
پاک شو تا ز اهل دین گردی
آن چنان باش تا چنین گردی
رهروان را ز نطق نبود ساز
پیل فربه بود ضعیف‏‏‏‏‏‏‏آواز
علمدان کدخدای دو جهان است
وانکه نادان حقیر و حیران است
حکما بار جمله بربستند
همه رفتند و زین هوس رستند
تو گل و دین درین جهان بستی
ای نه هشیار چون چنین مستی
علم دان خاصه خدا آمد
علم خوان شوخ و نر گدا آمد
بهر دین با سفیه رای مزن
رگ قیفال بهر پای مزن
بد ز نیکان سلامتی نشود
که ز بیجاده قیمتی نشود
در دونی برای زر نزنند
باسلیق از برای سر نزنند
آنکه را علتی بود در پشت
چون بنالد ز پنجه و انگشت
چون تو بر سر نهی ورا مرهم
نفزاید ز مرهمش مرهم
آن حکیمان که روی بنمایند
بر گل و بر دلت نبخشایند


رافضی را عوام در تف کین
میزدند از پی حمیت دین
یکی از رهگذر درآمد زود
بیش از آن زد که آن گره زده بود
گفتم ار میزدند ایشانش
بهر اشکال کفر و ایمانش
تو چرا باری ای بدل سندان
بیخبر کوفتی دو صد چندان
جرم او چیست گفت بشنو نیک
من ز جرمش خبر ندارم لیک
سنیان میزدند و من بدمش
رفتم و بهر مزد هم زدمش
علم خواندی نگشتی اهل هنر
جهل از این علم تو بسی بهتر
علم را هرکه نیست آماده
مثلش چون کهست و بیجاده
سنگ بیجاده گر ز طبع و سرشت
برتر آید ز خاک خرمن و کشت
گرچه در جذب کاه کرد بسیچ
کهربا را ز که چه خیزد هیچ
عالم علم عالمیست فراخ
بخ بخ آنرا که شد درو گستاخ
عالم علم عالمیست شگرف
نیست این خطه خطه خط و حرف
چون ترا علم دل بمیراند
که ترا خود بآدمی خواند
علم خوان گرت زادمست رگی
زانکه شد خاص شه بعلم سگی
از صفات سگی تهی کن رگ
ورنه در رستخیز خیزی سگ
ننگ دارد بسی بطبع و بدل
سگ عالم ز آدم جاهل
چون نباشد چو خر سرافگنده
تیزخر به ز ریش‏‏‏‏‏‏‏خربنده
علم دین بام گلشن جان است
نردبان عقل و حس انسان است
از پی دوست را و دشمن را
علم جان را به و عمل تن را
سوی عالم نه سوی صاحب ظن
دانش جان به از توانش تن
حلقه دام تو توانش تن
هست شبها بروز آبستن


از عمل مرد علم باشد دور
مثل این مهندس و مزدور
آن ستاند مهندس دانا
بیکی دم که پنج مه بنا
وآن کند در دو ماه بنا کرد
که نبیند بسالها شاگرد
باز شاگرد آن چشد ز سرور
که نیابد بعمرها مزدور
مزد این کم ز مزد آن زان است
کین بتن کرد و آن بجان دان است
آن نکرده بدیده قسمش را
وین بکرده بمانده اسمش را
بوده بیند کسی که جانور است
آنکه نابوده بیند آن دگر است
هرکه شد جان ز علمش آسوده
بوده دانست و دید نابوده
جان عالم بود مآلی بین
دیده جاهل است حالی بین
زانکه نازیرکان و طراران
گل فرستند سوی گلخواران
باز عالم چو بیندش با گل
سرد گرداندش گل اندر دل
لذت گل بدلش سرد کند
دلش از گل بحیله فرد کند
از پی مصلحت برو خندد
کخ کخی در بروت او بندد
چون ترا از تری دل بتری است
آنکه شیر خرت دهد ز خری است
نیک نادان در اصل نیکو نه
بد دانا ز نیک نادان به
کار یکساله را بها دو درم
علم یک لحظه را بها عالم
آن کشد زین و این کشد زان بار
که عمل مرکبست و علم سوار
چکنی علم در میانه گنج
کار باید که کار دارد خنج
علم نر آمد و عمل ماده
دین و دولت بدین دو آماده
عالمان خود کمند در عالم
باز عامل میان عالم کم
زعفرانخوار تازه‌روی بود
زعفرانسای یاوه‌گوی بود
شادی دل شرابخوار خورد
انده دل شرابدار برد
چند پرسیم چون گرانجانان
که عمل نیست با سخندانان
مرد را زه ز حال برخیزد
حال باید که قال برخیزد
از سخنگوی قال پرس نه حال
از زره گر زره طلب نه جوال
زاد این راه عجز و خاموشی است
قوت و قوت مرد کمکوشی است
رهروان را چو درد راهبرست
آنکه را درد نیست کم ز خرست


آن یکی خیره ز اشتری پرسید
که مر او را چنان مسخر دید
که چرا با چین قد و قامت
کودکی را همیکنی طاعت
هیکلت بس شگرف گاه طلاع
کودکان را چرا شوی مطواع
دادش اشتر جواب و گفت ای مرد
من شدستم چنین متابع درد
من خود از کودک ارچه بیخبرم
به مهار و رسن همینگرم
درد کردست مر مرا کردی
من شدستم متابع دردی
هرکرا درد راهبر نبود
مرد را زان جهان خبر نبود
مرد را درد عشق راهبر است
آتش عشق مونس جگر است
گرچه حاجی مناسکاموز است
بعمل علم او رهافروز است
پوست عالم به زهر آلود است
وز درونش به مشک اندود است
عالم آنکس بود که معنی بکر
آورد او برون ز انده و فکر
گر محدث بود ندیمش دان
ور محقق بود حکیمش خوان
در ره از آبهای جانکاهت
پل نگهبان بود نه همراهت
لاجرم دید بایدت ناچار
اندرین ره رباطبان بسیار
زان همه هیچ همرهی مطلب
توشه جوی از پی خود و مرکب
خرد از بهر آب و نان نبود
همره حج نگاهبان نبود
بهر پاس است مار بر سر گنج
نز پی آنکه گیرد از وی خنج
ناطق عقل صدق دانا به
مستمع در عمل توانا به
کار بیعلم بار و بر ندهد
تخم بیمغز بس ثمر ندهد
درد بیعلم تخم در شوره است
علم بیدرد سنگ در کوره است
دانشی کان فزون ز کار بود
همچو در دیده انتشار بود
علم کان زیردست مزدور است
آن نه علم است کان همه زور است
مرد دین تا بجست دینار است
همچو ناقه درست و بیمار است
علم را چون تو خوانی از بازیش
آلت جاه و ساز رهسازیش
کشد آن علم جانت در امواج
بدل تاج دین کند تاراج
باز اگر علم مر ترا خواند
بر براق بقات بنشاند
تا بدانجا که چشم او بیند
تا بننشاندت بننشیند
مکن از ظن به سوی علم شتاب
زانکه در ظن بود خطا و صواب
جان بیعلم بینوا باشد
مرغ بیبرگ بینوا باشد
جان دانا نوا زند در مرگ
همچو بلبل نوا زند بر برگ
دانشومند دل تهیعلفی
از پی نفس حرف شد صحفی
علم کز بهر دین و داد بود
آتش و آب و خاک و باد بود
علمجویی که در تباهی بود
روی او چون در آب ماهی بود
علم کز بهر باغ و راغ بود
همچو مر دزد را چراغ بود
علم کز بهر حشمت آموزی
حاصلش رنج دان و بدروزی
زانکه جان‏‏‏‏‏آفرین چو جان نبود
علمخوان همچو علمدان نبود
نیک خواند ولیک بد گردد
ره برد لیک گرد خود گردد
نز پی کار داشت علم ابلیس
داشت بهر تکبر و تلبیس
قدر دین تو دیو به داند
که دهد عشوه دینت بستاند
تو ز ابلیس کمتری ای خر
زانکه تو دینفروشی او دینخر
چون تو در دام او برآویزی
از خدای و رسول بگریزی
هرکه را مست کرد گفتارش
تا ابد کس ندید هشیارش
آن کسی از خدای برنخورد
که حدیث و حدث یکی شمرد
علم در مزبله فرو ناید
که قدم با حدث نکو ناید
روز اول چه بینوا چه نوا
شب آخر چه پادشه چه گدا


شبلی آنگه که کرد از خود صید
بود روزی به نزد پیر جنید
دیده‌ها کرده بر دو رخ چو دو جوی
یا مرادی و یا مرادیگوی
پیر گفتش خموش باش خموش
بر در او برو سخن مفروش
در ره او سخنفروشی نیست
در رهش بهتر از خموشی نیست
در رهش رنج نیست آسانی است
بیزبانی همه زباندانی است
بگذر از قال و حال پیش آور
قال قید است زو سبک بگذر
آن کسانی که بسته حالند
برگذشته ز قیل و از قالند
در مناجات بیزبانان آی
هرچه خواهی بگو و لب مگشای
بگذر از قال و گفته‌های محال
ذره صدق بهتر از صد قال
راه تقلید و قید رو بگذار
وز هوسها بجمله دست بدار
گر مراد تو اوست خود داند
پس گر او نیست اینت نستاند
از هوس گفت رخ به دعوی نه
چون جرس بانگ و هیچ معنی نه
مرد معنی سخن ندارد دوست
زانکه بودست مغزها را پوست
از مقلد مجوی راه صواب
نردبانپایه کی بود مهتاب
هرکه از علم صدق جست ببرد
هرکه از وی دها گزید بمرد
که کند به چو نیست یک حاذق
پیر را فالج و جوان را دق
نیست یک مرد صادق اندر کار
لیک هستند مدعی بسیار
علم جست از درون اهل صواب
همچو در جوی خرد روشن‏‏‏‏‏آب
که بهرجا رسد چو دندانش
بدهد بر مزاج او جانش
زر به طیارکار باید سخت
برگ باشد گواه جان درخت
علم در مغزت و عمل در پوست
همچو نور چراغ و روغن اوست
علم آنجا چو رخ به خلق آرد
مزد دانش به خلق نگذارد
دانش آن خوبتر ز بهر بسیچ
که بدانی که میندانی هیچ
گر برای خدا است اندک بس
وز پی مال و جاه اینت هوس


شبلی از پیر روزگار جنید
کرد نیکوسؤالی از پی صید
گفت پیرا نهاد جمله علوم
مر مرا کن درین زمان معلوم
تا بدانم که راه عقبی چیست
مرد این راه زین خلایق کیست
گفت برگیر خواجه زود قلم
تا بگویم ترا ز سر قدم
شبلی اندر زمان قلم برداشت
وانچه او گفت یک بیک بنگاشت
گفت بنویس ازین قلم اللّٰه
چونکه بنوشت شد سخن کوتاه
گفت دیگر چه پیر گفت جز این
خود همین است کردمت تلقین
علمها جمله زیر این کلمه ا‌ست
هست صورت یکی ولیک همه ا‌ست
علم جمله جهان جزین مشناس
بشنو فرق فربهی ز اماس
این بدان و ز قیل و قال گریز
جمله این است و زان دگر پرهیز
رهروانی که چشم سر دارند
دیده بر پشت راهبر دارند
روی در خلق مقتدا نه روا است
که نه راه خدای راه هوا است
تو بدو داده‌ای و او بتو روی
هر دو همره چو حلقه‌ها در موی
به هوا او ترا تو او را دوست
بتپرستی تو بتپرستی اوست
آنکه هرگز نبود با خود یار
اوست از رنج علم برخوردار
نیک و بد میل تو نه از خواب است
بد و نیک تو همچو جلّاب است
کی دهد مر بخار را تسکین
کاتش اندر دلست ای مسکین
آتش دل ز حکمت چپ و راست
نشود جز ببادبیزن کاست
دل تهی کن ز آتش پنداشت
که کفی خاک باد و آب نداشت
ساخته‏‏‏‏‏راه را همه اسباب
سوی منزل رسیده در تک و تاب
بی‌ رفیق این چنین ره هایل
رفته و کرده جسم را بسمل
همه در باخته ز خود الوان
نفس رفته بمانده جان و روان
کرده این نفسها بجمله فدی
ساخته از قالب و نفوس غدی
روح صافی بمانده تن رفته
صدق مانده بجای و فن رفته
معنی کار را جهینه شده
عین ارواح را بثینه شده
چون شدم فارغ از طریق جواز
عشق را زین سپس کنم آغاز


دلبر جانربای عشق آمد
سریر و سرنمای عشق آمد
عشق با سر بریده گوید راز
زانکه داند که سر بود غماز
خیز و بنمای عشق را قامت
که موذن بگفت قد قامت
عشق گوینده نهانسخنست
عشق پوشیده برهنه‌تنست
عشق هیچ آفریده را نبود
عاشقی جز رسیده را نبود
آب آتشفروز عشق آمد
آتش آبسوز عشق آمد
عشق بی‌ چار میخ تن باشد
مرغ دانا قفسشکن باشد
جان که دور از یگانگی باشد
دان که چون مرغ خانگی باشد
کش سوی علو خود سفر نبود
پر بود لیک اوج پر نبود
همتش آن بود که دانه خورد
قوتش آنکه گرد خانه پرد
بنده عشق باش تا برهی
از بلاها و زشتی و تبهی
بنده عشق جان حر باشد
مرد کشتی چه مرد در باشد
سرکشی ز آرزو دان پر
قعر دریاست جای طالب در
طالب در و انگهی کشتی
در نیابی نیت بدین زشتی
طمع از در آبدار ببر
خرزی را چه ره بود زی در
عزم خشکی بر اسب و بر خر کن
چون به دریا رسی قدم سر کن
مرد در جوی را به دریا بار
جان و سر دان همیشه پایافزار
سفر آب را به سر شو پیش
اندر آموز هم ز سایه خویش
در چنین جوی ورنه پیش دکان
تو و خرمهره‌ای و تایی نان
تا از این سایه در هراسی تو
در ز خرمهره کی شناسی تو
نیست در عشق حظ خود موجود
عاشقان را چکار با مقصود
عشق و مقصود کافری باشد
عاشق از کام خود بری باشد
عاشق آنست کو ز جان و ز تن
زود برخیزد او نگفته سخن
جان و تن را بسی محل ننهد
گنج را سکه دغل ننهد
تا بود جعفری بلون چو ماه
ننهد بدره‌های سیم سیاه
کردگار لطیف و خالق بار
هست خود پاک و پاک خواهد کار
بر صدف در چو یافت جانت بنه
ورنه خرمهره را ز دست مده
قالت از سایه هواست برو
لافگه برگ طاعتت بدو جو
خطه خاک لهو و بازی راست
عالم پاک پاکبازی راست
بیخودان را ز عشق فائده است
عشق و مقصود خویش بیهده است
عاشقان سر نهند در شب تار
تو برآنی که چون بریدستار
عشق آتشنشان بی‌آبست
عشق بسیارجوی کمیابست
عشق چون دست داد پشت شکست
پای عاشق دو دست چرخ ببست
ای دریغا که با تو این معنی
نتوان گفت زانکه هست عری


عاشقی را یکی فسرده بدید
که همیمرد و خوش همیخندید
گفت کاخر بوقت جان دادن
خندت از چیست و این خوش استادن
گفت خوبان چو پرده برگیرند
عاشقان پیششان چنین میرند
عشق را رهنمای و ره نبود
در طریقت سر و کله نبود
عشق و معشوق اختیاری نیست
عشق زانسان که تو شماری نیست
عشق را کس وجود نشناسد
هر دلی را وطن نپرماسد
گر نکو بنگری نه جای شکست
عشق را ره ورای نه فلکست
عاشقی خود نه کار فرزانه است
عقل در راه عشق دیوانه است
در ره عشق کاینات همه
ستد از عجز خود برات همه
عرش و فرش از نهاد او حیران
باز گشته ز راه سرگردان
کس نداده نشان ز جوهر عشق
هیچکس نانشسته همبر عشق
نقد عشق از سرای ارواحست
نه ز اشخاص و شکل و اشباحست
راه نایافته بیافتن است
عشق بی خویشتن شتافتن است
کفر و دین عقل ناتمام بود
عشق با کفر و دین کدام بود
هرچه در کائنات جزو کل ‌اند
در ره عشق طاقهای پل ‌اند
عود و بیدی که سوختی همبر
دود اگر دو یکیست خاکستر
بید با میوه‌دار و خار و خدنگ
همه را آتشی کند یکرنگ
پیش آنکس که عشق رهبر اوست
کفر و دین هر دو پرده در اوست
مرد صورتپرست را گه کار
کفش دستار دان کمر زنار
هرچه آن نقش دور گردونست
از سرا ضرب عشق بیرونست
عشق برتر ز عقل و از جانست
لی مع اللّٰه وقت مردانست
عقل مردیست خواجگیآموز
عشق دردیست پادشاهیسوز
طفل را بار عشق پیر کند
پشه را عشق باشه‌گیر کند


دل خریدار نیست جز غم را
آن بنشنیده‌ای که آدم را
عز علمش سوی جنان آورد
دل عشقش به خاکدان آورد
چون ره علم رفت سلطان شد
چون ره دل گرفت عریان شد
چون همه لطفها بدید از حق
عشق جانش ندا شنید از حق
ای که ذاتت چو عقل فرزانه‌ست
عشق مگذار کو هم از خانه‌ست
زیرکیدیو و عاشقیآدم
این بمان تا بدان رسی دردم
عشق در پیش گیر و دل بگذار
که ز دل خیره بر نیاید کار
مرد را عشق تاج سر باشد
عشق بهتر ز هر هنر باشد
عاشقی بسته خرد نبود
علت عشق نیک و بد نبود
آدم از عشق اهبطوا منها
آمد اندر جهان جان تنها
عقل عزم احاطت وی کرد
غیرت عشق پای او پی کرد
برگزیده دو مرغ بهر دو کار
عقل طوطی و عشق بوتیمار
قدم عقل نقد حالیجوی
شعله عشق لاابالیگوی
باشه عقل صعوه‌گیر بود
کرکس عشق بازگیر بود
در ره عشق ما همه طفلیم
عاشقان صافیند و ما ثفلیم
بالغ عقلها بسی یابی
بالغ عشق کم کسی یابی
در جهانی که عشق گوید راز
عقل باشد در آن جهان
تا تو به مانده‌ای و عقل تو باز
تو چو کبکی و عشق همچون باز
حق پژوهان که راه دل سپرند
عقل را لاشه دبر شمرند
محدث از خلقت قدم که بود
روز کور از سپیده‌دم که بود
عشق را جان بلعجب داند
زانکه تفسیر شهد لب داند
صورت عشق پوست باشد پوست
عشق بی عین و شین و قاف نکوست
در ره عاشقی سلامت نیست
اضطرابست و استقامت نیست
صفت عاشقان ز من بشنو
ور نداری مرا برو بدو جو


صورت عشق و عقل گفتار است
معنی آنرا محک و معیارست
عاشقی بیخودی و بیخویشی است
عشق از اعراض منزل پیشی است
بنه ار هیچ عشق آن داری
در میان آنچه بر میان داری
بر تو چون صبح عشق برتابد
نه تو کس را نه کس ترا یابد
چون بترسی همی ز مردن خویش
عاشقی باش تا نمیری بیش
که اجل جان زندگان را برد
هرکه از عشق زنده گشت نمرد
آتشبار و برگ باشد عشق
ملک‌ الموت مرگ باشد عشق
هرکه را عشق آن جمال بود
درد بیدال و ری و دال بود
هرکه در بند خویشتن باشد
کی بت عشق را شمن باشد
گرچه بیرون طرب فزون دارد
نوحه‌گر عاشق از درون دارد
مرد عاشق کبود بر باشد
مرغ دولت بریده‌ پر باشد
در ره خلق و کام اهل هنر
از پی کام جستن و غم گر
هست حلو المذاق تف بلاش
هست عذب المساغ داغ قضاش
گر همی لعل بایدت کان کن
ور همی عشق بایدت جان کن
چون ترا نیست عشق بی‌آبی
مژه نان خرده کی یابی
مرد تاریکجان و روشنروی
گردد از تف عشق جوشنروی
عقل و نفس و طبیعت از پی زیست
همه در جنب عشق دانی چیست
نفس نقشی و عقل نقاشی
طبع گردی و عشق فراشی
عقل چون نقش بست نفس سترد
عشق چون روی داد طبع بمرد
خلق را تا ز عشق معزولیست
جستن و جستن این دو مشغولیست


این چنین خوانده‌ام که در بغداد
بود مردی و دل ز دست بداد
در ره عشق مرد شد صادق
ناگهان گشت بر زنی عاشق
بود نهرالمعلی این را باب
زن ز کرخ آب دجله گشت حجاب
هر شب این مرد ز آتش دل خویش
راه دجله سبک گرفتی پیش
عبره کردی شدی به خانه زن
بیخبر گشته او ز جان و ز تن
باده عشق کرده ویرا مست
وز وقاحت سباحه کرده بدست
چون براین حال مدتی بگذشت
آتش عشق اندکی کم گشت
خویشتن را در آن میانه بدید
گرد چون و چرا همیگردید
بود خالی برآن رخان چو ماه
مرد در خال زن چو کرد نگاه
گفت کاین خال چیست ای مهروی
با من احوال خال خویش بگوی
زن بدو گفت کامشب اندر آب
منشین جان خود هلا دریاب
خال بر رویمست مادرزاد
آتش عشق تو شرر بنهاد
تا بدیدی تو خال بر رخ من
پر شدی زین جمال فرخ من
مرد نشنید و شد به دجله درون
به تهور بریخت خود را خون
غرقه گشت و بداد جان در آب
گشت جان و تنش در آب خراب
مرد تا بود مانده اندر سکر
بود راه سلامت اندر شکر
چون ز مستی عشق شد بیدار
کرد جان عزیز در سر کار
مرد را تا بود شرر در دل
نبود مطلع به حاصل گل
چون شرر کم شود خبر یابد
آنگه از عقل خود خطر یابد
وانکه او مدعی است در ره عشق
شیر او هست کم ز روبه عشق
هست در بند لقلقه مانده
از در معنی و خبر رانده
حال او حال آن جوان باشد
که خجل گشته از زنان باشد
نشنیدی که آن عزیزه چه گفت
چون برو مرد حال خود ننهفت


رفت وقتی زنی نکو در راه
شده از کارهای مرد آگاه
دید مردی جوان مرآن زن را
کرد پیدا در آن زمان فن را
بر پی زن برفت مرد براه
زن ز پس کرد با کرشمه نگاه
کای جوانمرد بر پیم بچه کار
آمدستی بخیره رو بگذار
مرد گفتا که عاشق تو شدم
ای چو عذرا چو وامق تو شدم
بیم آنست کز غم تو کنون
بدوم در جهان شوم مجنون
شد وجودم بر آن جمال ز دست
شیشه جان بسنگ غم بشکست
با من اکنون نه حال ماند و نه هوش
شد زیادت مرا جهان فرموش
ظاهر و باطنم بتو مشغول
گشت و شد از جهانیان معزول
کرد حیلت برو زن دانا
زانکه آن مرد بود بس کانا
گفت گر شد دلت بمن مشغول
شد وجودم دل ترا مبذول
گفت زن گر جمال خواهر من
بنگری ساعتی شوی الکن
همچو ماهست در شب ده و چار
بنگر آنک چو صدهزار نگار
مرد کرد التفات زی پس و زن
گفت کای سربسر تو حیلت و فن
عشق و پس التفات زی دگران
سوی غیری بغافلی نگران
زد ورا یک طپانچه بر رخسار
تا شد از درد چشم او خونبار
گفت کای فنفروش دستانخر
گر بدی از جهان بمنت نظر
ور وجودت بمن بدی مشغول
نبدی غیر من برت مقبول
کل تو سوی کل من ناظر
گر بدی کی شدی ز من صابر
جز بمن التفات کی کردی
غم زشت و نکو کجا خوردی
ور نهادت مرا بدی مطلق
به دگر کس کجا شدی ملحق
سوی جز من چو التفات آری
از جمال رخم برات آری
مرد لافی نه مرد آلافی
ناف رنگی نه رنگ را نافی
سستبازار و سختآزاری
خربزه‌خور نه خربزه‌کاری
سوخته‌مغز و خامگفتاری
سوده‌سودا و ساده‌بازاری
هرکه او مدعی بود در عشق
هست بیداد کرده او بر عشق
عشق را راه بر سلامت نیست
در ره عشق استقامت نیست


دعوی عشق و عقل گفتارست
معنی عقل و عشق کردارست
عشق را بیخودی صفت باشد
عشق را خون دل صلت باشد
هرکرا عشق چهره بنماید
دل و جانش بجمله برباید
کس نیاید بعشق بر پیروز
عشق عنقای مغربست امروز
عشق را کیستی نگویی تو
بر در عاشقی چه پویی تو
عاشقی کار شیرمردانست
نه بدعویست بل ببرهانست
هرکه را سر به از کلاه بود
بر سر او کله گناه بود
کانکه در عشق شمع ره باشد
همچو شمع آتشین کله باشد
کودکی رو ز دیو چشم بپوش
طفل راهی تو شو ز خود خاموش
دست چپ را ز دست راست بدان
تا ز تقلید نشمری ایمان
عشق مردان بود به راه نیاز
عشق تو هست سوی نان و پیاز
در ره بینیازی ای درویش
رو تو بیگانه وار از پی خویش
کوشش از تن طلب کشش از جان
جوشش از عشق دان چشش ز ایمان
بهر جان سعادت اندیشت
هشت خوانست هفت خوان پیشت
عشق چون شمع زنده خواهد مرد
دیده و دل سپید و طلعت زرد
هرکجا حسن و دلکشی باشد
غمزه با شوخی و خوشی باشد
آن چنانی ز عشق و طبع و مزیج
که نسنجی بچشم عاقل هیچ
کی درآیی به چشم اهل خرد
تو فروشی نفاق و نفس خرد
تا تو او را فروشی این سلعت
او بهر دم نوت دهد خلعت
سلعتش ساعتیست با تو و بس
خلعتش دام و درد و بند و قفس
گر از این دام و بند او برهی
کفش بیرون کنی کله بنهی


در بهشت از نه اکل و شربستی
کی ترا زی نماز قربستی
منبلی گفت بر درش قائم
زان شدستم که اکلها دائم
دوستداران درگهش سمرند
لقمهخواران خلد او دگرند
بره شیر مست و مرغ سمین
چشم داری ز وی بیوم‌ الدین
دوستان زو همه لقا خواهند
در دعا زو همه رضا خواهند
تو ز وی روز عرض نان خواهی
می و شیر و عسل روان خواهی
میل تو هست جمله سوی طعام
نه به دار الخلود و دار سلام
حظ دنیای جفت رنج و تعب
هست ملبوس و مطعم و مشرب
منکح و مسکن و سماع و لقا
وعده داده‌ست مر ترا فردا
تو چو در بند و قید هر هفتی
بدرش زان سبب همیرفتی
گر ندادیت وعده این هر هفت
زود پیدا شدی ترا آکفت
نه ورا بنده‌ای نه در بندی
از در گریه‌ای چرا خندی
خویشتن بین بوی چو دیو مدام
تا بوی زیر چرخ آینه‌فام
تا بزیر زمانه کهنست
نفس در آرزو مراغه زنست
مرغ دولت چو خانگی نبود
زاغ هرجای بودنی برود
نفس در پیش عشق سگداریست
نفس در راه عشق بیکاریست
هم بدین پایبند و لطف غریب
تاج سر گشت و گوشمال ادیب
هست گفتارت از چه بیم آری
درد پهلو و رنج بیماری
نه چه پهلوی عایشه بشکست
گفت پیغمبرش که بردی دست
خار کی را که میخلد در پای
دستگاهی بساختست خدای
زانکه داند کرم که محض کرم
بکند ضایع آن عنا و الم
تو دعا گویی و اجابت نه
زانکه داری دل و انابت نه
زانکه داند خدای انابت را
حکمتش مانع است اجابت را


جد زند بوسه بر ستانه دل
هزل نبود کلید خانه دل
دل برشوت پذیرد از جان نور
کی بود زیردست رضوان حور
وزن سر همچو وزن سر سبکست
برگ دل همچو برگ گل تنکست
بر در اهل دل به وقت طعام
گندمی گزدمی بود ز حرام
چون نشویی همی دل از باطل
رقم گازران منه بر دل
دل که باشد سیاه چون پر زاغ
صید طاووس کی کند در باغ
دل آنکس که هست بر تن شاه
جانش را هست جامه درگاه
باز چشم تو در ره اسباب
هست سوی شراب و جامه خواب
چند باشی بغفلت ای بدرگ
دل تو در گل و تو خفته چو سگ
چو سگ آبستنی تو ای جاهل
سگ دیوانه داری اندر دل
خوی و طبع بدسگان داری
همچو سگتوشه استخوان داری
سگ دیوانه را بکش به عذاب
زانکه اندر ره درنگ و شتاب
هرکه را او گزید هم برجای
شود از بیم گربه سگ بچه‌زای
ذره‌ای نور اگر به دست آری
بیتعب جسر نار بگذاری
ور نداری تو نور نار شوی
پیش پروردگار خوار شوی
از در تن ترا به منزل دل
نیست جز درد دل دگر حاصل
راه جسم تو سوی منزل جان
حایلی دان تو زین چهار ارکان
پر و بال خرد ز جان زاید
از تن تیره جان و دل ناید
باطن تو دل تو دان بدرست
هرچه جز باطن تو باطل تست
موضع دین دلست و مغز و دماغ
همچو بزر و فتیله نور چراغ
دل بود همچو شمس انجمسوز
که تواند نمود چهره بروز
دل که بر نفس مهتری یابد
بر همه سروران سری یابد
نه چنان دل که از پی دنیی
بفروشد با اندکی عقبی
اصل حرص و نیاز دل نبود
مایه دل ز آبِ گل نبود
دل که باشد چنین امانی دوست
نه دلست آنکه هست پاره گوشت
دل که باشد ز تو امانی خواه
نبود از حال ایزدی آگاه
پاره‌ گوشت گنده باشد و بس
که مر آنرا به کس ندارد کس
بد شود تن چو دل تباه بود
ظلم لشکر ز ضعف شاه بود
چون سر ظلم و جور دارد شاه
برگشاید بظلم دست سپاه
ستم اندر جهان نه ز آب و گلست
ایم همه ظلمها ز کبرِ دلست
گر دلت نیستی بصورت زاغ
همه طاوس گیردی بچراغ
کوش تا دلت چون قلم گردد
پیش از آن کت امل اَلم گردد
عاشقان را برای جستن نام
نز برای حصول لذت و کام
یک عتاب و برفق فرقد خاک
یک حدیث و دو جامه در بر چاک
زان همه کارهات بینورست
کز تو تا نور راه بس دورست
با چنین دل سفر سقر باشد
سفله از گرگ و سگ بتر باشد
سگ بیوسنده گرگ درنده‌ست
سفله سالوس و لوس خربنده‌ست
پس درین راه توشه از جان ساز
نه ز دلق و عصا و انبان ساز
خویشتن در فکن به زورق دین
که از این ره رسی به علیین


از در تن که صاحب کلهست
تا بدل صد هزار ساله رهست
هست بر سالکان بوقت رحیل
همچو موسی و خصم و منزل نیل
لیک بر وی چو بسته گردد کار
نار گردد بعاقبت دینار
تا خدای آن رهی که در بندست
همچو زنجیر در هم افگندست
پاره‌ راه نیک داری پیش
از در نفس تا در دل خویش
راه دل مر ترا نه این راهست
عقل از آن قاصرست و کوتاهست
راه جسم تو سوی دل بمثل
هست چون حیز و منزل اول
که همی هردمی ز رنجوری
گفتی ای مکه وه که بس دوری
نقش مکه سه حرف دل تنگست
جز برفتن هزار فرسنگست
هست بر سالکان بوقت بسیچ
راه دل را چو زلف زنگی پیچ
لیک بر وی چو گرم گشت آتش
راه گردد چو طبع زنگی خوش
آنکه ره را بجد نگیرد پیش
همچو زنگی بماند او درویش
وانکه رفت از سر طرب در ره
همچو زنگی بود بدل ابله
دین ندارد کسی که اندر دل
مر ورا نیست مغز دل حاصل
این چنین پرخللدلی که تراست
دد و دامند با تو زین دل راست
پاره‌ گوشت نام دل کردی
دل تحقیق را بحل کردی
تو ز دل غافلی و بیخبری
دگرست آن دل و تو خود دگری
دل بود راه آن جهانی تو
لیک دل را ز ده ندانی تو
پر و بال خرد ز دل باشد
تن بیدل جوال گل باشد
خشک و بیبر بمانده اندر گل
چون برند از درخت خرما دل
باطن تو حقیقت دل تست
هرچه جز باطن تو باطل تست
دین ز دل خیزد و خرد ز دماغ
دین چو روز آمد و خرد چو چراغ
آفتابی بباید انجمسوز
به چراغ تو شب نگردد روز
آن چنان دل که وقت پیچاپیچ
جز خدای اندرو نباشد هیچ
نه چنان دل که از پی تلبیس
هست مردار گلخن ابلیس
دل یکی منظریست ربانی
اندرو طرح و فرش نورانی
از سر جهل و روی نادانی
حجره دیو را چه دل خوانی
هست معراج دل بوقت فراغ
قاب قوسین عقل و شرع دماغ
از در چشم تا به کعبه دل
عاشقان را هزار و یک منزل
خاص خواند هزار و یک نامش
عام داند هزار و یک دامش
آنکه بودند خواجه صاحب دل
پیش رفتند از تو صد منزل
بنشستد بر بساط سماط
تو بمانده پیاده هم برباط
اصل هزل و مجاز دل نبود
دوزخ خشم و آز دل نبود
دل که او را سر بدست و بهست
دل مخوانش که آن نه دل که دهست
دل که با چیز این جهان شد خویش
دان که زان دل دلی نیاید بیش
اینت غبنی که یک رمه جاهل
خوانده شکل صنوبری را دل
این که دل نام کرده‌ای بمجاز
رو بپیش سگان کوی انداز
دل که بر عقل مهتری دارد
نه بشکل صنوبری دارد
دل که با مال و جاه دارد کار
این سگی دان و آن دو را مردار


دل قوی کند ز زحمت و بیم
جز شراب مفرح تسلیم
ایمن آنگه شوی ز محنت و تاب
که خوری شربتی ز باده ناب
تا نخوردی شراب دین مستی
چون بخوردی ز هر بلا رستی
وان مفرح که اولیا سازند
در شفاخانه رضا سازند
خور اینجا گلست ازو برگرد
کانکه گل خورد روش باشد زرد
تا بدینجا ز گل نپرهیزی
کی ز گل سرخروی برخیزی
مرد گلخواره را چو یاد دهد
آخرالامر جان به باد دهد
نان و جامه سپید این منزل
نفزاید مگر سیاهی دل
دل کند سخت جامه نرمت
خورش خوش برد ز سر شرمت
تو مشو غره بر نکویی پوست
که خلقپوش مرد خلق نکوست
ناخوشی خوب و نغز و زیبا نیست
خوی خوش با کلاه و دیبا نیست
نفس حسی بخوردن ارزانیست
غذی جان ز خوان بینانیست
غافلان فربه از بطر زانند
که غم جان و جامه کم دانند
هر دلی را که غم بود مسکون
نه دلست آنکه هست خانه خون
مرد نبود که گرد خود پوید
مرد راه نجات خود جوید
تا کی از کنج خانه بیرون آی
از چنین خانه‌ای سوی صحرا
من غلام گزیده مردانم
باد دایم فدایشان جانم


چون نهان شد ز بهر سود زمین
آتش آسمان ز دود زمین
دهر چون در سرای قیر اندود
توده دوده با تلاطم دود
ظلمهای سپهر دریادم
گشته در طبع دهر مستحکم
پیش دیوان درون دمگه زشت
زنگیان پایکوب بر انگشت
گشته پردوده توده هامون
کرده عالم غلاله غالیه‌گون
شب بسان سیاه‌گوندریا
من چو گوهر صدف نهاد سرا
خفته اندر کنار اهریمن
زنگییکش ز مشک پیراهن
زنگیانی بقیر بسرشته
شبه با ساج کرده در رشته
دیو از دوده کرده خود را دلق
شش جهت را یکی نموده به خلق
میدمید از دهان دوده سرشت
دیو در روی نوبیان انگشت
گشته انقاس گوهر مردم
کرده انفاس راه منفذ گم
یا تو گفتی که از جوال سیاه
زنگیی کور سرمه ریخت به چاه
نور بسیار اندکی کرده
تیرگی شش جهت یکی کرده
سایه آفتاب رفته چو تیر
قیروان را گرفته اندر قیر
شد چو شد زیر خاک چشمه خور
نسترن را ز حوض نیلوفر
چشم نرگس به باغها در باز
لیک بیگانه از نشیب و فراز
زحل از اوج خویش رخ بنمود
همچو گویی ز نقره زراندود
مشتری گشته از فلک پنهان
هیچ ننمود روی خویش عیان
شکل مریخ برفراخته تیغ
گاه پیدا و گه نهان در میغ
شمس رخ در حجاب پوشیده
وز سیاهی نقاب پوشیده
زهره اندر حضیض ناپیدا
گشته از نور خویش جمله جدا
با عطارد نمانده هیچ رمق
هم بسان دویت خود مطلق
خسرو شرق در شبستان خوش
خفته بر روی نیلگون مفرش
چرخ پیروزه و ستاره بر آن
چون زر سرخ و دست نیلگران
شهب اندر اثیر میدان تاز
دم عقرب ز زهره چوگانباز
بوده پیش بنات نعش مهین
ماه چون نیمحلقه‌ زرین
در ثریا بمانده چشم سهیل
خیره چون مرد مانده اندر سیل
قطب در قطر چرخ پیوسته
متمکن چو پیر آهسته
ناله بیوه و خروش یتیم
دل برجیس را نهاده دونیم
بهر تعویذ عقد حورالعین
فرقدان چون هلیله‌ زرین
انجم اندر مجره راست چنان
که صدفریزه‌ها بر آب روان
شده شکل مجره زو پیدا
همچو موسی و بحر و زخم عصا
شکل پروین چو هفت مهره یشم
بر یکی جام مینموده بچشم
همچو شخصم ضعیفشکلسها
گاه پیدا و گاه ناپیدا
گردش انجم از ورای اثیر
خیل رومی بگرد زنگی پیر
کوکب از راه کهکشان پیدا
راست چون اشک و چشم نابینا
چرخ را کرده چون شکوفه بباغ
گاو گردون ز شش پلیته چراغ
مانده ساکن چو گوهر اندر درج
هفت سیاره و دوازده برج
اختر و آسمان ز کینه من
گشته مانند اشک و سینه من
چون ز سرمای صبح زنگی زشت
دم دمید اندر آتش و انگشت
صبحدم دم برون همیزد خیل
گفتئی جان همیکند بواللیل
تا برون کرد همچو زریندرق
شاه گردون سر از دریچه شرق
همچو من زردروی شد عالم
چون برون تاخت صبح سرخعلم
شد جهان تازه چون دل دانا
شب شد از بیم صبح روز ناپیدا
انجم از بیم صبح ریزان شد
زنگی از رومیان گریزان شد
صبح چون شد ز نور شاد روان
گسترید او ز نور شادروان
بامدادان پگاه از در من
ناگه آمد پدید دلبر من
دلبری کو دل و روان بربود
چون بکافور مشک میاندود


