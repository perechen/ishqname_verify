به نام آنکه ما را نام بخشید
زبان را در فصاحت کام بخشید
به نور خود بر افروزنده دل
به نار بیدلی سوزنده دل
سر هر نامه ای از نام او خوش
جهان جان ز عکس جام او هوش
درود از ما  سلام از حضرت او
دمادم بر رسول و عترت او
ابوالقاسم که شد عالم طفیلش
فلک دهلیز چاوشان خیلش

در آن ایام کز من دور شد بخت
سراسر کار من بینور شد سخت
مرا دولت ز خود پرتاب میکرد
تنم پرتب دلم پرتاب میکرد
در ایام جوانی پیر گشته
چو عنقا رفته عزلت گیر گشته
نه قوت را مجالی در مزاجم
نه دانش را وقوفی درعلاجم
تب ربعم به سال اندر کشیده
وز آن پشتم چو دال اندر کشیده
چه شبها اندرین معنی که گفتم
نه خوردم دست داد و نه خفتم
فلک بر من بدین سان دور میکرد
چراغ دوده علم وطهارت
گرامی گوهر دریای شاهی
گزیده میوه باغ الهی
وجیه دین و دولت شاه یوسف
که دارد رتبت پنجاه یوسف
نصیرالدین طوسی را نبیره
که عقل از خلقت او گشته خیره
به اصل ارباب دانش را خلف او
نمودار بزرگان سلف او
زمین را از شکوهش زیب و زینست
سرور خلق و سر الوالدینست
گر از آبای او محروم بودی
فهذالشبل من تلک الاسود
جهانداری که مانندش به عالم
نزاید دوده اولاد آدم
به پیروزی عزیز مصر بینش
شکوه یوسفی اندر جبینش
چنین فرخنده ای با آن مناقب
میان انجمن چون نجم ثاقب
ز من ده نامه ای در خواست میکرد
ز هر نوعی شفیعان راست میکرد
نشسته با رفیقانی که بودش
ز ناگه التماسی رخ نمودش
که ما چون همسران باهم نشینیم
ز شعرت دفتری باید که بینیم
کهن افسانها لختی ترش گشت
سخن چون کهنه شد خواننده کش گشت
درین فکرت نمیخواهیم رنجت
برون کن رشته گوهر ز گنجت
دل از ده نامهای کهنه سیرست
بگو ده نامه ای شیرین که دیرست
حدیثی تازه کن از سینه نو
سماطی در کش از لوزینه او
قلم در گفتهای دیگران کش
ترا داریم وقت دیگران خوش
نموداری برون کن تا بداند
که صاحب قدرتی هر کس که خواند
ز بهر نام خود ده نامه ای ساز
محبت را نبویی جامه ای ساز
سخن چون شد ازو یکسر شنیده
اجابت کردم و گفتم به دیده
در آن عذری نیاوردم بر او
چو دیدم سر دولت در سر او
اساس گفتن ده نامه کردم
اشارت سوی نوک خامه کردم
به ذهنی تیره و طبعی فسرده
دلی از محنت و اندوه مرده
بگفتم در محبت چند نامه
که از ذوقش به سر میگشت خامه
به استظهار آن کو را چو خوانند
بپوشند آن خطاهایی که دانند
مگر عذرم بزرگان در پذیرند
بزرگان خرده بر خردان نگیرند
که گوید عیب او خود گر بگوید
کسی باید کزو بهتر بگوید
ز بستان ضمیر این لاله ای بود
چو در تب گفته شد تبخاله ای بود

خداوندا به ارواح بزرگان
که یوسف را نگه داری ز گرگان
بزرگش دار در دانش چو یوسف
عزیز مصر گردانش چو یوسف
برنجش را ز باد غم مکن پست
به خواری دشمنانش را ببر دست
به پیش خواجه رونق بخش و نورش
مدار از سایه این خواجه دورش

جهان خالیست من در گوشه زانم
مروت قحط شد بیتوشه زانم
اگر بودی چنان چون بود ازین پیش
بزرگی کو بدانستی کم از بیش
چرا بایستمی ده نامه گفتن
چو خامان درد دل با خامه گفتن
کی از ده نامه ای نامم برآید
ز هر بیهوده ای کامم برآید
چو دریا پرگهر دارم ضمیری
ولی گوهر نمیجوید امیری
چون ماه از طبع من خود نور پاشد
نه او را مشتری باید که باشد
سخن را چون خریداری ندیدم
به از ترک سخن کاری ندیدم
خرد دورست ازین بیهوده گفتن
حدیث بوده و نابوده گفتن

ازین گفتن خدایا شرم دارم
و زان حضرت به غایت شرمسارم
ز فیض خود دلم پرنور گردان
زبانم را ز باطل دور گردان
ضمیرم را ز معنی بهره ور کن
خیال فاسد از طبعم بدر کن
مرا توفیق نیکو بندگی ده
دلم را زنده دار و زندگی ده
ز خود رایی تبه شد کار ما را
خداوندا به خود مگذار ما را
گناه هر که در عالم بیامرز
و زان پس اوحدی را هم بیامرز

شنیدم کز هوسناکان جوانی
به ناگه فتنه شد بر دلستانی
رخش زرد و تنش باریک میشد
جهان بر چشم او تاریک میشد
شبی بیدار بود از عشق نالان
پریشان گشته چون آشفته حالان
دلش را آتش سودا برآشفت
چو آتش تیزتر شد باد را گفت

نسیم باد نوروزی چه داری
گذر کن سوی آن دلبر به یاری
نگار ماهرخ ترک پریوش
بت گل روی سیم اندام سرکش
فروغ نور چشم شهریاران
چراغ خلوت شب زنده داران
نهال روضه حسن و جوانی
زلال فیض و آب زندگانی
چو دریابی تو آن رشک پری را
نمودار بتان آزری را
فرو خوان قصه دردم به گوشش
نهان از طره عنبر فروشش
بگو او را به لطف از گفته من
که ای وصل تو بخت خفته من
کنون عمریست تا در بند آنم
که روزی قصه خود بر تو خوانم
دل ریشم به مهرت مبتلا شد
ترا دید و گرفتار بلا شد
نمودی رخ ربودی دل ز دستم
کنون هستم بدانصورت که هستم
به پای خود در افتادم به دامت
تو آزاد از منی ای من غلامت
دل اندر روی رنگین تو بستم
ندانم تا چه رنگ آید به دستم
تنم پرتاب و دل پرجوش تا کی
زبان پرحرف و لب خاموش تا کی
دلی رنجور و جانی خسته دارم
وزین محنت زبان چون بسته دارم
توانم ساخت چون جانم نباشد
ولیکن تاب هجرانم نباشد
چو درمانم به کار آرم صبوری
ولی صبرم نباشد وقت دوری
غمت را تا توانستم نهفتم
چو وقت گفتن آمد با تو گفتم
کنون تا خود ترا فرمان چه باشد
نگویی تا مرا درمان چه باشد
دوایی کن مرا کین دردم از تست
دل بریان و روی زردم از تست
نگفتم تاکنون احوال با کس
چو حال من بدانستی ازین بس

عنایت ها توقع دارم از تو
که هم آشفته و هم زارم از تو
عزیزی پیش من چون جان اگر چه
به چشم خلق گیتی خوارم از تو
ز کار من مشو غافل که عمریست
که من سرگشته و بیکارم از تو
نخواهم گشتن از عشق تو بیزار
بهل تا میرسد آزارم از تو
طبیب من تویی مشکل توانم
که درد خویش پنهان دارم از تو
مرا گر باز پرسی جای آنست
که مدتهاست تا بیمارم از تو
اگر در دامن افتد خونم از چشم
و گر در دیده آید خارم از تو

غلامی میکنم تا زنده باشم
بمیرم همچنانت بنده باشم
مرا دم بعد ازین امیدواری
روان گردان به امیدی که داری
چو بشنید این سخن بر زاری او
بتندید از پریشان کاری او
به دل در دشمنی چیزی نبودش
ولی در دوستی می آزمودش

کسی کو آزمود آنگاه پیوست
نباید بعد از آن خاییدنش دست
چو پیوندی و آنگاه آزمایی
ز حیرت دست خود بسیار خایی
دل عاشق سکونت پیشه باید
عزیمت را نخست اندیشه باید

شبی پروانه ای با شمع شد جفت
چو آتش در فتادش خویش را گفت
که پیش از تجربت چون دوست گیری
بنه گردن که پیش دوست میری
سخن در دوستداری آزمودست
کزیشان نیز ما را رنج بودست
دل من زان کسی یاری پذیرد
که چون در پای افتم دست گیرد
درین منزل نبینی دوستداری
که گر کاری فتد آید به کاری
چنین ها دوستی را خود نشاید
که اندر دوستی یک هفته پاید

اگر با عقل داری آشنایی
جدایی جوی ازین یاران جدایی
ز خلق آن ماه چون اندیشه میکرد
شکیبایی و دوری پیشه میکرد
برآشفت و پریشان کرد نامش
به دست قاصدی گفتا پیامش

تو ای مهجور سر گردان کدامی
کسی نامت نمیداند چه نامی
چه مرغی وز کجایی چیست حالت
که در دام بلا پیچید بالت
چه مینالی ز دل با دل چه کردی
ز ره چون گم شدی منزل چه کردی
ز خیل کیستی راهت نه اینست
از آن سو رو که خرگاهت نه اینست
سر خود گیر کین گردن بلندست
تو کوتاهی و سرو من بلندست
منه پای دل اندر بند خوبان
چه میگردی به گرد قند خوبان
ترا زین سرو باری برنیاید
وزین در هیچ کاری برنیاید
گرفتم خود به من پیوندی آخر
چه طرف از لعل من بربندی آخر
مکن با زلف پستم ترکتازی
که این هندوست میرنجد به بازی
به اشک آلوده کردی آستین را
بسی زحمت کشیدی راستین را
ترا خود هفته ای شد عشق ساقی
هنوز از هفته ای شش روز باقی
طمع در لعل شیرین چون نبندی
که فرهادی و خیلی کوه کندی
تو پنداری ز دست غصه رستی
که نام عاشقی بر خویش بستی
به پای خود چه میآیی درین دام
مکن زاری بکن دندان ازین کام
مرا نا دیده عشقت بر کجا بود
وگر دیدی نمیدار ترا سود
در آتش نعلها بسیار دارم
به افسون تو مشکل سر درآرم
مپیچ اندر سر زلفم که گازست
ازو بگذر که کار او درازست
تو شب بیدار و من تا روز نایم
شب از اندوه من تا روز دایم

تومینالی و کس را زان خبر نه
وزان زاری ترا خود درد سر نه
دل اندر مهر من بستی و آنگاه
ز من حاصل بجز خون جگر نه
مرا زلفی چو زنجیرست و از تو
کسی در عاشقی دیوانه تر نه
سخن بسیار میدانی وزین سال
سخن ها در دل من کارگر نه
مرا جز عشقبازی مصلحت هاست
ترا جز عاشقی کار دگر نه
طلب گار و ترا چیزی نه بر جای
خریدار و ترا در کیسه زر نه
بدین سرمایه عاشق چون توان شد
به ترک عشق میگویی و گر نه

مرا جویی و از من دور مانی
چو دل گرمی کنم رنجور مانی

چو بشنید این حدیث از هوش رفته
بیفتاد این سخن در گوش رفته
دلش با آن گران پاسخ دژم بود
هنوز اندر وفا ثابت قدم بود
همی دانست کان خواری به دل نیست
ز معشوقان دل آزاری به دل نیست

ضرورت خود یقینست این و آن را
که کس دشمن ندارد دوستان را
بداند هر که او آگاه باشد
که دلها را به دلها راه باشد
درستانی که عشق راست ورزند
چو بید نو بهر بادی نلرزد

خبر دادند مجنون را که لیلی
ندارد با تو پیوندی و میلی
بدیشان گفت اگر معشوق جافیست
وفای عاشق بیچاره کافیست
تو نیز ار طالب آن یار نغزی
قدم را راست می نه تا نلغزی
به هر زخمی ز یاری سرمیپچان
عنان از دوستداری برمپیچان
طریق عشق سستی بر نتابد
محبت جز درستی بر نتابد
به اول آزمایش باشد آنجا
چو بگریزی گشایش باشد آنجا
اگر خواهی که او غم خوارت افتد
تحمل کن کزین بسیارت افتد

دگر نوبت چو باد نوبهاری
به عاشق برد بوی دوستداری
به هوش آمد بنالید از خطابش
نوشت این چند بین اندر جوابش

مگر با ما سر یاری نداری
که ما را در مشقت میگذاری
چرا در رخ کشیدی پرده ناز
مکن کز پرده بیرون افتدت راز
تو رخ در پرده پنهان کرده تا چند
من از بیرون چو نقش پرده تا چند
تو اندر پرده ای با غمگساران
من از بیرون چو نقش پرده داران
نه یکدم دل جدا میگردد از تو
نه کام دل روا میگردد از تو
چه میخواهی از آن آرام رفته
به عشق اندر جهانش نام رفته
بهل تا ساعتی همرازت آیم
که روزی هم به کاری بازت آیم
چه باشد گر دلی خون شد جگر چیست
من از جان هم نمیترسم دگر چیست
ز درد محنت و اندوه و خواری
نمیترسم بیاور تا چه داری
به تیغ از کار عشقت بر نگردم
و گر بر گردم از عشقت نه مردم
نترسم گر شوم در عاشقی فاش
و گر باشد بلایی نیز گو باش
غمت گر بردهد روزی به بادم
چنان دانم که از مادر نزادم
چو شد فاش این حکایت را چه پوشم
برآرم دست و با مهرت بکوشم
تو خواهی جور کن خواهی ملامت
که من ترکت نگویم تا قیامت
مرا محروم نگذاری چو دانی
که یاری ثابتم در مهربانی
نگویم زان دهن قندی بمن بخش
ز زلف خود کمر بندی بمن بخش
به گل چیدن نمی آیم به باغت
بهل کز دور میبینم چراغت
نمیخواهی که پهلوی تو باشم
رها کن تا سگ کوی تو باشم
پریرویا منم دیوانه تو
تو شمعی و منم پروانه تو
مرا کردی پریشان و تو جمعی
دلت بر ما نمیسوزد چو شمعی
منم بیخواب و آرام و تو ساکن
همی نالم ز هجرانت ولیکن

نمی یابم برت چندان مجالی
که در گوش تو گویم حسب حالی
هوس دارم که هر روزت ببینم
و گر هر روز نتوان هر به سالی
منم هر ساعت از هجرت به دردی
منم هر لحظه از عشقت به حالی
نه در کار بلای هجر دستی
نه در خورد هوای عشق بالی
فضیحت گشته ای بیخانمانی
به غارت برده ای بیجاه و مالی
سخن بسیار دارم گر دلت را
ز پر گفتن نیفزاید ملالی

بگویم با تو سر سینه خویش
بپردازم غم دیرینه خویش

چو آن شیرین سخن این نامه بر خواند
در آن بیچارگی کردن فرو ماند
به ننگ و نام خود لختی نظر کرد
سخنهایی که بود از دل بدر کرد
غرور حسن بود اندر سر او
نمیشد رام طبع کافر او

به قدر حسن خوبان دلفروزند
چو خوبی بیش باشد بیش سوزند
بلایی باشد و مشکل بلایی
که یاری محتشم گیرد گدایی
چو با زورآزمایان پنجه کردی
یقین میدان که خود را رنجه کردی

گدایی گشت با شهزاده ای جفت
بدان جرمش چو میکشتند میگفت
به دست خود سزای خویش دیدم
که پا پیش از گلیم خود کشیدم
هر آن مفلس که باشد طالب گنج
تحمل بایدش کردن بسی رنج
سزای خویش باید یار جستن
به قدر قوت خود بار جستن
چوحسن و پادشاهی یار باشند
طلب گاران مفلس خوار باشند
گدا آن به که سلطان را نداند
ولیکن عاشق این معنی چه داند
بر عاشق چه سلطان و چه درویش
تو عاشق باش و از سلطان میندیش

دل آن ماه نیز این فکر میکرد
کزان عاشق به خواری ذکر میکرد
چو اندر کیسه اندک دید سیمش
به سنگ انداز هجران کرد بیمش
بگفت این نامه را تا نقش بستند
نخستین زهر در شکر شکستند

زهی سودای من گم کرده نامت
بسوزانم بدین سودای خامت
نگویی کین چه سودای محالست
نمیدانم دگر بار این چه حالست
نه بر اندازه خود کام جستی
برون از پایه خود نام جستی
متاز اندر پی چون من شکاری
که این کارت نمیآید به کاری
پی آن آهوی وحشی چه رانی
که گر چشمی بجنباند نمانی
مشو در تاب اگر زلفم ترا کشت
درفشست این چرا بر وی زنی مشت
ز لعل من حکایت کردن از چیست
بهر جا این شکایت بردن از چیست
تو پیش از جرعه من مست بودی
مرا نادیده خود زان دست بودی
بخوردی انگبین در تب نهانی
ز شکر چون جنایت میستانی
مرا گویی دل از لعل تو خون شد
چو لعلم را بدیدی حال چون شد
دلت را خون بها از من چه خواهی
تو خود کردی خطا از من چه خواهی
و گر خون شد جگر نیزت به زاری
تظلم پیش زلف من چه آری
سخن در جان همی گوید خدنگم
جگر خوردن چه میداند پلنگم
منه دل بر دهان من که هیچست
ز زلفم در گذر کان پیچ پیچست
تو خود با زلف و چشمم بر نیایی
که این هندوست و آن ترک ختایی
نه آن سروم که بر من دست یازی
و گر خود صد هزار افسون بسازی
ز لبهای من آنگه توشه گیری
که چون خال از دهانم گوشه گیری
همان بهتر که از من سر بتابی
که گر ترکم نگیری رنج یابی
نخستین بازیی بود این که دیدی
تو پنداری که اندوهی کشیدی
به یک دستانم از دست اوفتادی
به یک جام این چنین مست اوفتادی
به رنج خویشتن چندین چه کوشی
بگویم نکته ای گر می نیوشی

مشو عاشق که جانت را بسوزد
غم عشق استخوانت را بسوزد
تو آتش میزنی در خرمن خویش
ندانی این و آنت را بسوزد
مخور خوبان آتش خوی را غم
که روزی خان ومانت را بسوزد
ز دیده اشک خون چندین مباران
که ترسم دیدگانت را بسوزد
چه سود آنگاه پنهان کردن عشق
که پیدا و نهانت را بسوزد
ز لعلم چاشنی جستی به بوسه
نترسیدی دهانت را بسوزد
مبر نام من ار نه با رخ خویش
بگویم تا زبانت را بسوزد
اگر هجرم وجودت را بکاهد
وگر مهرم روانت را بسوزد

نخواهم با تو پیوستن به یاری
تو خواهی گریه میکن خواه زاری

برید دوست چون آورد نامه
درید آن عاشق از اندوه جامه
سلامی دید دور از هر سلامت
حدیثی سر به سر جنگ و ملامت
بدانست از سواد نامه دوست
فراغ خاطر خود کامه دوست
به دل گفتا بکن زین کار دندان
جفا بر خود مکن چندین که چندان
دل آن بیوفا در بند ما نیست
دگر بارش سر پیوند ما نیست

از آن دلدار هر جایی چه خیزد
که او هر ساعت از جایی گریزد
چو صورت هست معنی نیز باید
برون از حسن خیلی چیز باید
نه هر گوهر که بینی شب چراغست
نباشد گل به هر وادی که راغست

جوانی خار کن بر خار میخفت
کسی گل بر سرش کرد آن جوان گفت
مرا تا خار دامن گیر گشتست
گل اندر خاطرم کمتر گذشتست
ز خاری هر که او پیوند بیند
همان بهتر که گل دیگر نچیند
به تنهایی مرا خاری تمامست
وصال گل به انبازی حرامست
درین بستان گل رنگین چه جویی
که دارد حسن او داغ دو رویی
اگر خاری کند وقت ترا خوش
بر افشان دامن گل را به آتش
ز گل رویان تر دامن چه جویی
که بر هرکس بخندد از دو رویی
بتان بیوفا خود را پرستند
دلیران این چنین بتها شکستند

دل عاشق بدان فکرت چو برخاست
زبان خامه را پاسخ بیاراست
رقم زد بر بیاض نامه چون زر
بدین سان نکتهای تازه و تر

همانا دیگری داری نگارا
که دور از خویش میداری تو ما را
تو خود گیرم که همچون آفتابی
چرا باید که روی از من بتابی
خیالم فاسد و حالم تباهست
بدین گونه سرشک من گواهست
مرا حالی چو زلفت پیچ در پیچ
خیالی چون دهانت هیچ بر هیچ
ترا همچون کمی پرسیم و زر دل
مرا چون کوه دایم سنگ بر دل
تنی دارم که نفروشم به جانش
دلی چون سنگ خارا در میانش
مرا جورت بسی دل میخراشد
مبادا دشمنی بد گفته باشد
تو مهر دیگری در سینه داری
که با من بیگناه این کینه داری
از آنت نیست با من مهربانی
که با یار دگر همداستانی
روی با دشمن من باده نوشی
مرا بینی و بد مستی فروش
چو گویم عاشقم خود را به مستی
نهی یعنی نمیدانم که هستی
مرا بینی و خود گویی ندیدم
بسی خواری که از جورت کشیدم
چو هستت دیگری ما نیز باشیم
بهل کز دور چوبی میتراشیم
چو در عشق تو نیکو خواه باشند
روا باشد اگر پنجاه باشند
اگر صد کس بمیرد در بلا چیست
بدیشان میرسد محنت ترا چیست
برانم من کزان عاشق نباشم
که کشتن نیز را لایق نباشم
نمیباید دل از ما بر گرفتن
هوای دیگری بر سر گرفتن
به کار آیم ترا بوسی زیان کن
اگر باور نداری امتحان کن
ببوس ار دست یابم بر جمالت
سیاهی را فرو شویم ز خالت
نبودت پیش ازین دلدار دیگر
چو دیدی بهتر از من یار دیگر

دل از ما بر گرفتی یاد میدار
جفا از سر گرفتی یاد میدار
به دست من ندادی زلف و بامن
به مویی در گرفتی یاد میدار
چو دستم تنگ دیدی چون دهانت
کسی دیگر گرفتی یاد میدار
مرا درویش دیدی رفتی از غم
رخم در زر گرفتی یاد میدار
دل من ریش کردی دیگری را
چو جان در بر گرفتی یاد میدار
مرا چون حلقه بر در دیدی اکنون
به ترک در گرفتی یاد میدار
گرفتی دست یکسر دوستان را
مرا کمتر گرفتی یاد میدار
چو دیدی در سر من سوز مهرت
ز کین خنجر گرفتی یاد میدار
چو سر گردان بدیدی اوحدی را
زبانش بر گرفتی یاد میدار

تو از من چون به زودی سیر گشتی
مرا روباه دیدیشیر گشتی

بدان آتش رخ آوردند چون دود
حقیقت نکتهای آتش اندود
به خشم از سر گرفت آن تندخویی
چنین باشد جواب تندگویی
چو بد کردی کنندت بد مکافات
رسی از آفت انگیزی بافات

چرا بر زورمندی تند گردی
که گر تندی نماید کند گردی
چو سنگ از آب هر سیلی چه رنجی
اگر مجنونی از لیلی چه رنجی

کسی فرهاد را گفت کزین سنگ
رها کن دست گفتش با دل تنگ
ز سنگ بیستون سر چون توان تافت
که شیرین را درین تلخی توان یافت
نظر میکن بنقش دوستان ژرف
ولیکن دور دار انگشت از حرف
چو اندر دوستی کار تو زرق است
نگویی از تو تا دشمن چه فرق است
چه تلخی‌ها که مهجوران کشیدند
ز شیرینان بجز تلخی ندیدند
گل بیخار ازین منزل که بینی
که چیدست ای برادر تا تو چینی
مراد دل به انبازی است اینجا
مپندار این چنین بازی است اینجا

سمن بر تند شد از گفتن او
بجوشید از غضب خون در تن او
نوشت این نامه دلسوز را باز
جوابی پرعتاب و عشوه و ناز

اگر صد چون تو میرد غم ندارم
که سرگردان و عاشق کم ندارم
دلم سنگ است نرمش چون توان کرد
به آه سرد گرمش چون توان کرد
به شوخی شیر گیرد چشم مستم
به آهو نافه بخشد زلف پستم
چو از تنگ دهانم قند ریزد
ز تنگ شکر مصری چه خیزد
اگر صد بوسه لعلم پیشکش کرد
ز مال خویشتن بخشید خوش کرد
ترا بر من که داد این پادشاهی
که از لعلم حساب خرج خواهی
چو من در ملک خوبی پادشاهم
ز لب شکر بدان بخشم که خواهم
ترا با روی و زلف من چه کار است
که این چون گنج شد یا آن چو مار است
برای آن همیدادی غرورم
که بر بندی به هر نزدیک و دورم
مرا از بهر این میخواستی تو
خریدار شگرفی راستی تو
به هر جرمی میاور در گناهم
که گر شهری بسوزم پادشاهم
نسازد پادشاهان را غلامی
تو میسوز اندرین سودا که خامی
برون آور ترا گر حجتی هست
که نتوان با تو دل در دیگری بست
من آن آهووش صحرا نوردم
که خود را بسته دامی نکردم
دلم هر لحظه جایی انس گیرد
به یک جا چون نشیند تا بمیرد
گهی گل چینم و گه خار گیرم
هر آن کس را که خواهم یار گیرم
یکی را بر لب خود میر سازم
یکی را آهنین زنجیر سازم
دل مردم بسوزم تا توانم
ولی هرگز پشیمانی ندانم
ز روبه بازی زلفم حذر کن
سر خود گیر و با او سربسر کن
سرم سودای او ورزد که خواهد
دلم از بهر آن لرزد که خواهد
همیگویی ترا چون موی شد تن
تو خود بس ناتوان گشتی ولی من

همان سنگین دل نامهربانم
که در شوخی به عالم داستانم
دل من مهر او جوید که خواهم
لبم احوال او گوید که دانم
اگر خواهم که جان به خشم توان زود
وگر خواهم که دل دزدم توانم
ترا با من چه کار ار دل فریبم
ترا از من چه سود ار مهربانم
دل و جان گر بمن بخشند شاید
که دل را چون تن و تن را چو جانم
مرا بد مهر میخوانی و اینم
مرا دلسوز میدانی و آنم
اگر جان مینهی در آستینم
وگر سر میزنی بر آستانم

نخواهی گشت با وصلم هم آواز
کناری گیر و با هجران همیساز
نخواهم در تو پیوستن بیاری
تو خواهی گریه میکن خواه زاری

به زودی قاصدی این نامه چون باد
بیاورد و بدان آشفته دل داد
چو عاشق دید کار خویش مشکل
به زاری با دل خود گفت کای دل
مشو در بند او کز مهر دور است
نمیخواهد ترا آخر نه زور است

برای او چه باشی اشکریزان
که باشد دایم از مهرت گریزان
اگر یارت جفا جوید وفا کن
چو با او برنمیایی رها کن

طبیبی با یکی از دردمندان
بگفت آن شب که بودش درد دندان
که دندان چون به درد آرد دهانت
بکن ور خود بود شیرین چو جانت
رفیقی گر ز پیوندت گریزد
ازو بگریز اگر جان بر تو ریزد
چو زین سر هست زان سر نیز باید
که مهر از یک طرف دیری نپاید
هزیمت رفته را در پی نپویند
حدیث قلیه با سیران نگویند
چو بینی دوست را از مهر خالی
فروخوان قصه ملکی و مالی
چو عاشق ترک شد معشوق تازی
چنین پیوند را خوانند بازی
به مثل خود بود هر جنس مایل
که قایم شد برین معنی دلایل

ز چشم سوکوار اشکی چو باران
همیبارند مسکین سوکواران
شب تاریک او بیدار تا روز
همیگفت این سخن با گریه و سوز

سبک خیز ای نسیم نوبهاری
چو دیدی حال من پنهان چه داری
بدان سر خیل خوبان بر سلامی
بگو کز خیل مشتاقان غلامی
به صد زاری سلامت میرساند
نه یک دم صبح و شامت میرساند
زمین بوسیده میگوید به زاری
که چون خاک زمین گشتم به خواری
بیندیش از فغان سوکواران
بترس از ناله شب زنده داران
نمیبردم گمان از رویت اینها
غریبست از چنان رویی چنینها
ز روی خوب بد نیکو نیاید
ز روی زشت خود نیکو نیاید
مکن در پای هجران پایمالم
ازین بهتر نظر میکن به حالم
تو خوبی ترک باید کرد زشتی
در دوزخ فروبند ای بهشتی
گرفتار توام غافل چرایی
چنین بد مهر و سنگین دل چرایی
بپالود از غمت خون دل من
دریغ آن محنت بیحاصل من
به دست خود دل خود کرده‌ام ریش
پشیمانی چه سود از کرده خویش
نه کس در عاشقی حیرانتر از من
نه کس در عشق سرگردانتر از من
ز سودای تو گشت آواره این دل
نکردی چاره بیچاره این دل
تو رخ پوشیده‌ای مهجور از آنم
ز من فارغ شدی رنجور از آنم
دریغ آن هر شبی بیداری من
به بوی پرسشت بیماری من
چه باشد گر دهان دردمندی
شود شیرین از آن لبها به قندی
من از پیوند این صورت بریدم
چو مقصودی که میجستم ندیدم
چو نزدیک خودم روزی نخوانی
شب خوش باد من رفتم تو دانی
برآوردم ز پای این خار و رستم
بیفگندم ز دوش این بار و رستم
بسا دردی که از دوری کشیدم
بسا رنجی که از هجر تو دیدم

چو با من رای پیوندی نداری
دلم سیر آمد از پیوند و یاری
نه خوی آن که از من عذر خواهی
نه بوی آن که بر من رحمت آری
سرم شد خیره تا کی ناامیدی
دلم شد تیره تا کی برد باری
رخت چندان جفا کردست بر من
که گر بعضی بگویم شرم داری
گهی در پای عشقم میدوانی
گهی در دست هجرم میگذاری
نخواهم داشت دست از دامن تو
اگر خود بر سرم شمشیر باری
من از عشق تو با غمهای دلسوز
من از هجر تو در شبهای تاری

به بوی وصل بودم شادمانه
چه دانستم که خواهد بود یا نه

به دست قاصدی داد این حکایت
حدیثی پرشکیب و پرشکایت
چو واقف شد پریرو راز او را
وزان طومار دل پرداز او را
به دل گفتا که ناچار است یاری
همین سرگشته بیچاره باری

نباید دوستان را دل شکستن
که چون بشکست نتوان باز بستن
دلی کو را نظر باشد به حالت
ز نور او بیفزاید جمالت
رخ خوب از نظر زینت پذیرد
ولی صورت ز معنی نور گیرد

به گل گفتند بلبل بس حقیر است
ترا با او چرا این دارو گیر است
بگفتا بلبلی کز من زند لاف
بر من به ز ده سیمرغ در قاف
دل صافی ترا از لشکری به
درون بینفاق از کشوری به
نظر کز راستی آید بلند است
برون از راستی خود ناپسند است
به چالاکی نظر جوی از بلندان
ولی پرهیز کن از چشم بندان
به پاکی دیده‌ای کو باز باشد
به صید دل کمند انداز باشد
ازو چون سر کشی از پا نیفتی
میفگن بر زمینش تا نیفتی

پری با آنکه واقف میشد از دوست
در آن معنی که حق با جانب اوست
دگر ره تازه زهری بر شکر زد
حروف مهر و کین بر یک دگر زد
نوشت این نامه و فرمود تا زود
بدو بردند نظرم نامه این بود

زهی گرد جهان سر گشته از من
چنین بیموجبی بر گشته از من
کجا رفت آن که شب خوابت نمیبرد
ز اشک دیده سیلابت همیبرد
مرا گفتی که از عشق تو مستم
به دستان کردن آوردی به دستم
چو دل بردی ز مهرم سیر گشتی
جفا کردی که بر من چیر گشتی
وفا آموختی پیوسته ما را
حرام است ار تو خود دانی وفا را
چرا تخم وفا میکاشتی تو
چو عزم بیوفایی داشتی تو
به حیلت‌ها به دامم در کشیدی
چو پایم بسته دیدی سر کشیدی
ببر کین و مبر پیوند یاری
که میترسم که خود طاقت نیاری
فراقی کامشبم دل میخراشد
من اول روز دانستم که باشد
دل اندر یار هر جایی که بندد
وگر بندد به ریش خویش خندد
بداند هر کرا داننده نام است
که باد آورده را بادی تمام است
بیندیش ار ز من خواهی بریدن
که در هجرم بلا خواهی کشیدن
چرا باید شکست خویش جستن
بلای خود به دست خویش جستن
دلم سیر آمد از مهر آزمایی
چو میبینم که یار بیوفایی
خود آنروزت که با من عشق نو بود
دلت صد جای دیگر در گرو بود
مرا نیز از میان میازمودی
خجل گشتی چو مرد من نبودی
نکردی بعد ازین یک روز یادم
چو دانستی که من نیز اوستادم
ز مهرت مهره زان برچیده بودم
که این بازیچه را من دیده بودم
چرا بگذاشتی زینگونه ما را
کجا رفت آن فغان و سوز یارا

همانا با منت یاری همین بود
فغان و گریه و زاری همین بود
مرا گفتی که یاری مهربانم
زهی نامهربان یاری همین بود
به دام من در افتادی و حالی
برون جستی و پنداری همین بود
زدی لاف از وفاداری همیشه
چه میگویی وفاداری همین بود
به مهرم یاد میکردی ازین پیش
کنون یادم نمیاری همین بود
تنم بیمار بود از غم همیشه
دوا کردی و بیماری همین بود
به دلداری تو با من عهد کردی
کنون آن عهد و دلداری همین بود

نشاید در تو پیوستن به یاری
نباید کرد با تو دوستداری

چو پیش عاشق آمد نامه دوست
حدیثی دید همچون مغز در پوست

چه خوش باشد سخن در پرده گفتن
بیندیشیدن و پرورده گفتن
سخن باید که بر بنیاد باشد
که چون بی اصل رانی باد باشد
سخن گر نیک دانی گفت مردی
چو در گفتن بمانی زخم خوردی

به خر گفتند کیمخت از چه بستی
بگفت از زخم سیخ و چوب دستی
چو من در خاک خاموشی نشستم
زدندم چوب تا کیمخت بستم
نشان دانش اندر قیل و قال است
هران کس را که نطقی نیست لال است
به قدر راستی گیرد سخن سنگ
سخن کز راستی بگذشت شد لنگ
سخن گر بد بود بنیاد جنگ است
چو نیک آید نشان هوس و هنگ است
سخن نوباوه بستان روح است
سخن مفتاح ابواب فتوح است
سخن کشاف اسرار نهانی است
مکن منع این سخن را کاسما نیست
سخن کز روی دانش باشد و هوش
کنند او را چو مروارید در گوش

چو دید آن عاشق دلسوز خسته
همایون نامه یار خجسته
به جوش آمد دلش از درد و اندوه
رخش چون کاه گشت و غصه چون کوه
ز نو آغاز کرد افغان و زاری
به زاری گفت با باد بهاری

دگر بوی بهار آورده‌ای باد
نسیم زلف یار آورده‌ای باد
به دام اندر کشیدی خسته‌ای را
ز دام عشق بیرون جسته‌ای را
نگارم را خبر ده گر توانی
که ای جان را به جای زندگانی
غمت هر لحظه در پروازم آورد
خیالت چون کبوتر بازم آورد
فراقت بس خطا اندیشه‌ای بود
رها کردم که ناخوش پیشه‌ای بود
تو جانی از تو دوری چون توان کرد
ز جان آخر صبوری چون توان کرد
بر آن بودم که سرگردانم از تو
عنان مهر برگردانم از تو
نهم دل بر وفای یار دیگر
و زان پس پیش گیرم کار دیگر
چو برگشتم درآمد مهرت از پی
که با ما باز یاغی گشته‌ای هی
دگر با عشق پیمان تازه کردم
مسلمان گشتم ایمان تازه کردم
تن اندر عشق خواهم داد دیگر
برینم هرچه بادا باد دیگر
دلم رفت و دگر باز آمد آن دل
به پا رفت و به سر باز آمد آن دل
بر آن عزمم که تا من زنده باشم
تو سلطان باشی و من بنده باشم
به گفتار از لبت خشنود گردم
به دیدار از تو قانع زود گردم
من این اندیشه در خاطر نرانم
که از وصل تو خوش گردد روانم
تو همچون گوهری و من چو خاشاک
نباشم لایق وصل تو خوش گردد روانم
خطا کردم من اینها از من آید
چنان دان کین چنین‌ها از من آید
ندارم چشم کز من عذر خواهی
که گر خونم بریزی بی گناهی
من از عشق تو بس بیساز گشتم
ضرورت هم به مهرت باز گشتم
دل من گشته بود از عشق خالی
ولی دیگر به اقبال تو حالی

ز جام عاشقی مستم دگر بار
بریدم مهر و پیوستم دگر بار
به دام عاقلی افتاده بودم
ز دام عاقلی جستم دگر بار
ز عشقت توبه کردم چون بدیدم
ترا آن توبه بشکستم دگر بار
وجودم نیست گشت از عشق تا تو
نپنداری که من هستم دگر بار
مرا معذور دار ار بر خروشم
که هم دیوانه هم مستم دگر بار
ز دم در دامنت دست ار بگیری
درین بیچارگی دستم دگر بار

برآرم دست تا رویت به غارت
بچینم گل نیندیشم ز خارت

چو گوش ماهرخ پر شد ز زاری
به جای آورد شرط دوستداری
بر آن بیچاره رحمت کرد و بخشود
چه گوید کس که جای مرحمت بود

ز بهر آنکه ناچار است دیدن
به هر سختی نمیشاید بریدن
اگر در بند آن شیرین زبانی
سخن باید که جز شیرین نرانی
چو با خوبان نباشی مرد کشتی
نباید کرد با ایشان درشتی

بپرسیدند از محمود غازی
چرا چندین گرفتار ایازی
بگفتا چون که از وی ناگزیر است
ازین پس ما غلامیم او امیر است
به نرمی طبع تندان رام گردد
به سختی پخته دیگر خام گردد
اگر در عاشقی صد جان به پاشی
چو در بینی تو خود معشوق باشی
بر خوبان برعنایی نکوشند
که ایشان سال و مه عشوه فروشند
قبای وصل گل رویان نپوشی
چو بر خوبان جمال خود فروشی
خطا باشد چنانها با چنین‌ها
به کرمان زیره بردن باشد اینها

دگر بار آن بت از خواری پشیمان
شد از جور و ستمگاری پشیمان
نوشت از غایت مهری که دانی
ضرورت نامه‌ای در مهربانی
بدان آشفته مسکین فرستاد
به لطف و عذرخواهی وعدها داد

زهی از جام مهرت مست گشته
ز کوباکوب هجران پست گشته
بسی در عشق گرم و سرد دیدی
کنون بنشین که آن خود کشیدی
بگستر فرش و خلوت ساز جارا
که عزم آن شبستانت ما را
سحرگاهان دعای مستجابت
به روی کار باز آورد آبت
دلارامی که از دامت رمان بود
تو گفتی رام خواهد شد همان بود
هر آن حاجت که میخواهی برآری
که رو در قبله اقبال داری
به وصلم طلعتت فیروز گردد
شب تاریک هجران روز گردد
مخور اندوه ازین پس شاد میباش
ز بند هر غمی آزاد میباش
دهانم را تو باشی میر ازین پس
به بوسیدن مکن تقصیر ازین پس
کنار و بوسه اول چیز باشد
چو وقت آید دگرها نیز باشد
دل من ترک وصل دیگران گفت
تویی همدم تویی مونس تویی جفت
رفیق من تو خواهی بود ازین پس
مرا از مهر و کین آن و این بس
دلم در جستجویت جویت گرم گشته
چه جای دل که سنگش نرم گشته
از آن شوخی به راه آمد دل من
به جانت نیک خواه آمد دل من
چو باغ وصل را در برگشادی
جهان اندر جهان عیشست و شادی
ز رویم لاله و گل دسته میبند
ز لعلم شکر اندر پسته میبند
گهی با زلف پستم عشق میباز
گهی میگوی در گوش دلم راز
مشو نومید و از من سر مپیچان
رخ از پیوند و یاری بر مپیچان
بیا کز وصل من کارت برآید
به باغ من گل از خارت برآید
دلت را مژده‌ای میده به شادی
بگو او را دگر چون مژده دادی

که روز غم بسر خواهد شد آخر
سخن نوعی دگر خواهد شد آخر
نهال آرزو در سینه و دل
به شادی بارور خواهد شد آخر
چو زر بود از جفا روی تو اول
ولی کارت چو زر خواهد شد آخر
به تایید سعادت اختر مهر
ز برج غم بدر خواهد شد آخر
بخواهم داد کام دوستان را
حکایت مختصر خواهد شد آخر
دهان عاشق از لوزینه وصل
پر از شهد و شکر خواهد شد آخر
ز مهر اوحدی بر روی آن ماه
جهانی را خبر خواهد شد آخر

که یار بیوفا با مهر شد جفت
چو بشنید این غزل با اوحدی گفت

چو آمد نامه معشوق چالاک
به عاشق گفت آن مهجور غمناک
غنوده بخت شد بیدار ما را
مشرف کرد خواهد یار ما را
طرب پیوند خواهد کرد با دل
روا گشت آنچه میجست از خدا دل
خنک دردی که درمانی پذیرد
خوشا کاری که سامانی پذیرد

چه باک امروز اگر ره دور باشد
اگر فردا به منزل حور باشد
گر از معشوق صد جور و جفا خاست
چو رخ بنمود عذر جرمها خواست
و گر خونت همیریزد جمالش
چو یار آید ز در میکن حلالش

شنیدم حاجییی احرام بسته
چو در ریگ بیابان گشت خسته
بخود گفت ارچه پرتشویش راه است
جمال کعبه نیکو عذرخواه است
اگر در خانه خود را قید سازی
کجا مرغ حرم را صید سازی
ز هجران گرچه داری صد شکایت
به روز وصل بگذار آن حکایت
به ماهی گر پدید آید گناهی
توان بخشید جرمش را به ماهی

اگر نتوان به دیر و زود کردن
بباید چاره بهبود کردن
حریف چستی اندر عشق چست آی
چو دیر از کار میایی درست آی
حریف چستی اندر عشق چست آی
چو دیر از کار میایی درست آی

در آن مدت که بود از محنت تب
جهان بر چشم من تاریک چون شب
دلم مصباح گشت و فکرتم زیت
بدین پرتو بگفتم پانصد بیت
شب شنبه که بود آغاز هفته
رجب را بیست روز از ماه رفته
به سال واو و ذال از سال هجرت
به پایان بردم این در حال ضجرت
چو دیدم در سخن خیر الکلامش
نهادم  منطق العشاق نامش
به اصل از طبع دراکمنند این
نبات خاطر پاکمنند این
شگرفانند یکسر بالغ و بکر
به تایید الهی زاده از فکر
سبق گیرند بر آب از روانی
گر ایشان را به آب خود بخوانی
چو هر یک را زلیخایی شمردم
گران کاوین به یوسفشان سپردم
خرد را نزهتی جان را بهاری است
جهان را از من این خوش یادگاری است
نظر در وی به چشم راست باید
جمالش چشم کژبین را نشاید
خداوندا نگهدارش ز دزدان
ز چشم عیبجوی زن به مزدان
بپوشان آنچه ما کردیم و گفتیم
مکن پیدا اگر چیزی نهفتیم
بدیهایی که از ما گشت پیدا
به روی ما میار از لطف فردا
در آن روزی که تابی بر جهان نور
مدار از اوحدی توفیق خود دور



