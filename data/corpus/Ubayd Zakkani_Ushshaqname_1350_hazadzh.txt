خدایا تا از این فیروزه‌ایوان
فروزد ماه و مهر و تیر و کیوان
شه خاور جهانآرای باشد
زمان باقی زمین بر جای باشد
بر این نیلوفریکاخ کیانی
کند خورشید تابان قهرمانی
جهان را چار عنصر مایه باشد
مکان را از جهت شش پایه باشد
ز جوهر تا عرض راه است تاری
هیولا تا کند صورتنگاری
همیشه تا فراز فرش غبرا
معلق باشد این نه سقف مینا
جهان محکوم سلطان جهان باد
فلک مامور شاه کامران باد
نخستیندم که خاطر خامه دربست
بر این دیبای ششتر نقش بربست
چو استاد طبیعت داد سازش
نوشتم نام خسرو بر طرازش
شهنشاه جهان دارای عالم
چراغ دودمان نسل آدم
همایونگوهر دریای شاهی
وجودش آیت لطف الهی
ضمیرش نقطه پرگار معنی
درونش مهبط انوار معنی
جم ثانی جمال دنیی و دین
ابواسحاق سلطان السلاطین
خجسته‌پادشاه دادگستر
جهانگیر آفتاب هفت کشور
غلام بارگاهش تاجداران
جنابش سجده‌گاه شهریاران
ز خیلش هر سری صاحبکلاهی
سپاهش هریکی میری و شاهی
بروز بزم چون برگاه جمشید
بگاه رزم چون تابنده خورشید
سریرش پایه بر گردون کشیده
قدم بر جای افریدون کشیده
سرافکنده برش هر سرفرازی
ز باغش هر تذوری شاهبازی
بدو بادا فلک را سربلندی
مبادا دشمنش را زورمندی
در او قبله اقبال بادا
حریمش کعبه آمال بادا
گرم اقبال روزی یار گردد
غنوده‌بخت من بیدار گردد
بر آن درگاه خواهم داد از این دل
مسلمانان مرا فریاد از این دل
دلی دارم دل از جان برگرفته
امید از کفر و ایمان برگرفته
دلریشی غم‏اندوزی بلایی
بدام عشق خوبان مبتلایی
دلی شوریده‌شکلی بیقراری
دلی دیوانه‌ای آشفته‌کاری
دلی دارم غم دوری کشیده
ز چشم یار رنجوری کشیده
دلی کو از خدا شرمی ندارد
ز روی خلق آزرمی ندارد
مشقتخانه عشقآشیانی
محلتدیده بیدودمانی
بخون‌آغشته‏ای سودامزاجی
کهنبیمار عشق بیعلاجی
چو چشم شاهدان پیوسته مستی
مغی کافر نهادی بتپرستی
چو زلف کافران آشفته‌کاری
سیهرویی پریشان روزگاری
همیشه بر بلای عشق مفتون
سراپای وجودش قطره خون
نباشد در پی مالی و جاهی
نباشد هرگزش رویی براهی
ز غم هردم به صد دستان برآید
ز بهر خط و خالش جان برآید
ز شیدایی و خودرایی نترسد
چو نادانان ز رسوایی نترسد
شود حیران هر شوخی و شنگی
نباشد هرگزش نامی و ننگی
هرانکو داردش چون دیده در تاب
نهانش را بخون دل دهد آب
درون خویش دایم ریش خواهد
بلا چندانکه بیند بیش خواهد
همیشه سوگواری پیشه دارد
همیشه عاشقی اندیشه دارد
ز دور ار سرو بالایی ببیند
بپایش در فتد دردش بچیند
چو دست نار پستانی بگیرد
به پیش نار بستانش بمیرد
ز بهر خوبرویان جان ببازد
بهکفر زلفشان ایمان ببازد
تو گویی عادت پروانه دارد
بجان خویشتن پروا ندارد
من از افکار او پیوسته افگار
من از تیمار او پیوسته بیمار
بنور چشم بیند هر کسی راه
دل مسکین ز چشم افتاده در چاه
مرا دل کشت فریاد از که خواهم
اسیر دل شدم داد از که خواهم
ز دست این دل دیوانه مستم
درون سینه دشمن میپرستم
ندیده دانه‌ای از وصف دلدار
بدام دل گرفتارم گرفتار
بدینسان خسته کسرا دل مبادا
کسی را کار دل مشکل مبادا
ز دست دل شدم با غصه دمساز
خدایا این دلم را چاره‌ای ساز
مرا دل در غم دلداری افکند
بدام عشق گلرخساری افکند

بتی فرخرخی فرخنده‌رایی
به شهرستان خوبی پادشاهی
میان نازنینان نازنینی
ز شیرینیش شیرین خوشه‌چینی
رخش گلبرگ خوبی ساز کرده
قدش بر سرو رعنا ناز کرده
گرفته سنبلش بر گل وطنگاه
سهیل آویخته از گوشه ماه
بهار لطف را نازنده‌سروی
به باغ دلبری رعناتذروی
ز عنبر راه را پیرایه کرده
گلش را چتر سنبل سایه کرده
نهان در عقد لؤلؤ درج یاقوت
حدیث شکرینش روح را قوت
دو چشمش چون دو جادوی فسونکار
دو زلفش کاروان مشگ تاتار
دهانش در حقیقت کمتر از هیچ
سر زلفین جعدش پیچ در پیچ

خم ابروی ا و در جانفزایی
طراز آستین دلربایی
خدا از لطف محضش آفریده
بنام ایزد زهی لطف خدایی
بغمزه چشم مستش کرده پیدا
رسوم مستی و سحرآزمایی
ز کوی او غباری کاورد باد
کند در چشم جانها توتیایی
چو بنماید رخ چون ماه تابان
برو پیشش گدایی کن گدایی

نخستینروز کاین چشم بلاکش
مرا از عشق او در جان زد آتش
دل از جان و جوانی برگرفتم
امید از زندگانی برگرفتم
چنان در عشق او دیوانه گشتم
که در دیوانگی افسانه گشتم
خرد میگفت کی مدهوش بیمار
غمش را در میان جان نگه دار
اگر دل میدهی باری بدو ده
بهر خواری که آید دل فرو ده
گهی چون شمع میافروز از عشق
چو پروانه گهی میسوز از عشق
میندیش ار جگر خوناب گیرد
که چشم از آتش دل آب گیرد
خراب عشق شو کاباد گشتی
غلام عشق شو کازاد گشتی
حدیث عشق انجامی ندارد
خرد جز عاشقی کامی ندارد
منوش از دهر جز پیمانه عشق
میاور یاد جز افسانه عشق
دلی کو با بتی عشقی نورزد
مخوانش دل که او چیزی نیرزد
نداند هرکه او شوقی ندارد
که دل بی عاشقی کامی ندارد
چرا جز عشق چیزی پرورد دل
اگر سوزی نباشد بفسرد دل
مباد آندل که او سوزی ندارد
هوای مجلس‌آفروزی ندارد
برو در عشقبازی سر برافراز
بکوی عشق نام و ننگ در باز
کزین بهتر خرد را پیشه‌ای نیست
وزین به در جهان اندیشه‌ای نیست
شنیدم پند و دل در عشق بستم
چو مدهوشان ز جام عشق مستم
بدست عشق دادم ملک جانرا
صلای عشق در دادم جهان را
وگر در دام عشق انداختم دل
شدم آماج محنت باختم دل
از این پس کعبه من کوی او بس
مرا محراب جان ابروی او بس

شبی شوقم شبیخون بر سر آورد
ز غم در پای دل جوشی برآورد
تنم زنار گبران در میان بست
دل شوریده شوری در جهان بست
بکلی از خرد بیگانه گشتم
چو افیونخوردگان دیوانه گشتم
چو زلفش بیقراری پیشه کردم
فغان و آه و زاری پیشه کردم
ز مژگان اشگ خونین میفشاندم
به آبی آتش دل مینشاندم
نمیاسودم از فریاد و زاری
نمیترسیدم از دشنام و خواری
خروشم گوش گردون خیره میکرد
هوا را دود آهم تیره میکرد
پیاپی زهر هجران میچشیدم
قلم بر هستی خود میکشیدم
همه شب گرد منزلگاه یارم
طواف کعبه جان بود کارم
ضمیرم با خیالش راز میخواند
بسوز این بیتها را باز میخواند

دلم زین بیش غوغا برنتابد
سرم زین بیش سودا برنتابد
غمت را گو بدار از جان ما دست
که آن دیوانه یغما برنتابد
ز شوقت بر دل دیوانه ماست
غمی کان سنگخارا برنتابد
ز چشمم هر شبی مژگان براند
چنان سیلی که دریا برنتابد
بیا امشب مگو فردا که این کار
دگر امروز و فردا برنتابد
سر اندر پایت اندازیم چون زلف
اگر زلفت سر از ما برنتابد
عبید از درد کی یابد رهایی
چو درد دل مداوا برنتابد

در آن شبهای تار از بیقراری
چو بسیاری بنالیدم بزاری
مگر کز آه من سرو گلندام
صدایی گوش کرد از گوشه بام
بر آن نالیدن من رحمت آورد
خرامان رو به نزدیکان خود کرد
یکی را زان پریرویان طناز
حکایت باز میپرسید در راز
که این مسکین سودایی کدام است
کز این درد سرش سودای خام است
ز کوی ما کرا میجوید آخر
بگرد ما چرا میپوید آخر
که کردش اینچنین بیخواب و آرام
کدامین دانه افکندش در این دام
که زینسان بیخور و بیخواب کردش
که از غم دیده پر خوناب کردش
کدامین غمزه زد بر جان او تیر
که با نخجیربانش کرد نخجیر
کدامین سیل بگرفتش گذرگاه
کدامین شوخچشمش برد از راه
جوابش داد کین دلداده از دست
به کوی ما درآید هر شبی مست
گهی در خاک غلطد همچو مستان
گهی سجده برد چون بتپرستان
کسی زو نشنود جز ناله آواز
ز شیدایی نگوید با کسی راز
درین دردش کسی فریادرس نیست
به غیر از آه سردش همنفس نیست
همه وقتی در این شب‌های تاری
گهی نالد گهی گرید بزاری
بشب با اختران دمساز گردد
چو روز آید دگر ره باز گردد
مدام از دیده خون بر چهره راند
کسی احوال این مسکین نداند
بخنده گفت کین خام اوفتادست
همانا نو در این دام اوفتادست
دگر عاشق بدین زاری نباشد
بدین خواری و غمخواری نباشد
بغایت تند میسوزد چراغش
خلل کرده است پنداری دماغش
چنین شوریده سامان دیر یابد
چنین بیمار درمان دیر یابد
بدین سان کوی مااو را نشاید
چنین دیوانه را زنجیر باید
کجا یابد کلید این بستگی را
که سازد مرهم این دلخستگی را
که جوید با چنین کس آشنایی
شکستش را که سازد مومیایی
گمان بردی دلی ناموس کردی
بر این آسوده‌دل افسوس کردی

پس از عمری که دل خونابه میخورد
خرد بیرون شد و دل کار میکرد
چو بر دل شد ز غم راه نفس تنگ
بصد افسون و صد دستان و نیرنگ
عقابی تیزپر را رام کردم
بسوی آن صنم پیغام کردم
که ای هم جان و هم جانانه‌دل
غمت سلطان خلوت خانه دل
جمالت چشم جان را چشمه نور
ز رخسار تو بادا چشم بد دور
منم آن بیدلی کز بیقراری
کنم بر درگهت فریاد و زاری
خلاف رای تو رایی ندارم
بغیر از کوی تو جایی ندارم
دلم دایم تمنای تو ورزد
درونم مهر و سودای تو ورزد
مرا جادوی چشمت برده از راه
زنخدان توام افکنده در چاه
اسیر زلف مشگین تو گشتم
ترحم کن چو مسکین تو گشتم
دلم پرجوش و تن پرتاب تا کی
ز حسرت دیده پرخوناب تا کی
چنین مدهوش و رسوا چند گردم
چو گردون بیسروپا چند گردم
بر این مجروح سرگردان ببخشای
بر این محزون بیسامان ببخشای
چو زلف خویش بیسامانیم بین
پریشانی و سرگردانیم بین
جز از الطاف تو غمخواریم نیست
ز چشمت بهره جز بیماریم نیست
زمانی گر ز روی آشنایی
دهد شمع جمالت روشنایی
شوم پروانه در پای تو میرم
بپیش قد و بالای تو میرم
مرا از آفتابت ذره‌ای بس
وز آن باغ ارم گل تره‌ای بس
نگویم یک زمان پیشت نشینم
شوم خرسند کز دورت ببینم
چو احوالم سراسر عرضه داری
یکایک قصه من برشماری
ز اشعار همام این نظم دلسوز
ادا کن پیش آن ماه دلفروز
چو اینجا هست این ابیات در کار
ز استادان نباشد عاریت عار
بگو میگوید آن بیخواب و آرام
از آن ساعت که ناگاه از سر بام

بدیدم چشم مستت رفتم از دست
گوام دایر دلی گویایی هست
دلم خود رفت و میترسم که روزی
بمهرت هم نسی خوشکامم اج دست
بآب زندگی این خوشعبارت
لوانت لاوه نج من ذبل و کان بست
دمی بر عاشق خود مهربان شو
کج ‌ای مهروانی کسب اومی کست
اگر روزی ببینم روی خوبت
بجم شهر اندر واسر زبان دست
ز عشقت گر همام از جان برآید
مواجش کان یوان بمرد و وارست
بگوش خاوا کنی پشتش بوینی
ببویت خسته بیجهنامه سرمست

ضمیر پاک آن مرغ سخنساز
چو این افسانه کردم پیشش آغاز
شد از حال دل پردردم آگاه
چو آتش گشت و شد با باد همراه
به خلوتگاه آن آرام جان رفت
باستادی ز هر چشمی نهان رفت
باو از هر دری افسانه میگفت
حکایت خوب و استادانه میگفت
ز من هر دم غمی تقریر میکرد
ز دریایی نمی تقریر میکرد
چو رمزی زین حکایت یاد کردی
سمنبر زان سخن فریاد کردی
بصنعت زین سخن دوری نمودی
بدو آیین مستوری نمودی

چو زلف خویشتن ناگه برآشفت
بتندید و در آن آشفتگی گفت
بدان رنجور بیدرمان بگویید
بدان مجنون بیسامان بگویید
چو سودا داری ای دیوانه در سر
ز سر سودای ما بگذار و بگذر
نه کار تست این نیرنگسازی
سر خود گیر تا سر درنبازی
کجا یابی ز وصلم روشنایی
پری با دیو کی کرد آشنایی
گدایی با شهی همدوش کی شد
گیا با سرو هم‌آغوش کی شد
تویی پروانه من شمع دل‌افروز
کجا بر شمع شد پروانه دلسوز
دلت گر ماجرای عشق ورزد
درونت گر هوای عشق ورزد

ز سوز عشق من جانت بسوزد
همه پیدا و پنهانت بسوزد
ز آه سرد و سوز دل حذر کن
که اینت بفسرد وانت بسوزد
مبر نیرنگ و دستان پیش آن کو
بصد نیرنگ و دستانت بسوزد
بدست خویشتن شمعی میفروز
که هر ساعت شبستانت بسوزد
چه داری آتشی در زیر دامان
کز آن آتش گریبانت بسوزد
دل اندر وصل من بستی و ترسم
که ناگه تاب هجرانت بسوزد
ندارد سودت آنگاهی که گویی
عبید آن نامسلمانت بسوزد


ترا آن به که راه خویش گیری
شکیبایی در این ره پیش گیری
روی چون عاقلان در خانه زین پس
نگردی این چنین دیوانه کس
مکن با چشم سرمستم دلیری
که از روبه نیاید شیرگیری
مکن با زلفشستم عشقبازی
که این کاری است بالختی درازی
هر آنکس کو نداند پایه خویش
ببازد ناگهان سرمایه خویش
کجا مانند تو مسکین گدایی
رسد در وصل چون من پادشاهی
چه خیزد زین گریبان چاک کردن
فشاندن اشگ و بر سر خاک کردن
نگیرد دستت این آشفته‌کاری
بکارت ناید این فریاد و زاری
ندارم باک اگر دل گرددت خون
نگیرد در من این نیرنگ و افسون
هر آنکو عشق ورزد درد بیند
سرشکی سرخ و رویی زرد بیند
تو این مسکین بدین بیننگ و نامی
چه جنسی وز کدامانی کدامی
تو ای مجنون که عاشق نام داری
شراب شوق من در جام داری
ترا آن به که با دردم نشینی
که جان در بازی ار رویم ببینی
مگر نشنیده‌ای ای از خرد دور
که پروانه ندارد طاقت نور
برو میساز با اندوه و خواری
که سازد عاشقان را بردباری


چو این پیغامها در گوش کردم
بکلی ترک عقل و هوش کردم
ز شوقش آتشی در جانم افتاد
دلم دریای خون از دیده بگشاد
ولی میداد هردم دل گوایی
که با او زود یابم آشنایی
دو روزی گر دلی خرم نباشد
چو دولت یار باشد غم نباشد


دگر بار از سر سوزی که دانی
در آن بیچارگی و ناتوانی
بخلوت پیش آن فرزانه رفتم
دگرره با سر افسانه رفتم
فتادم باز در پایش بخواری
بدو گفتم ز روی بیقراری
چه باشد کز سر مسکین نوازی
بلطفی کار مسکینی بسازی
کرم کن دست گیر افتاده‌ای را
برحمت بنده کن آزاده‌ای را
دل بیچاره‌ای از غم جدا کن
درون دردمندی را دوا کن
از این در گر مرا کاری برآید
بلطف چون تو غمخواری برآید
بکن پروازی ای باز شکاری
بنه گامی مگر در دامش آری
بگو میگوید آن سرگشته تو
اسیر عشق و هجران گشته تو
چه کم گردد ز ملک پادشایی
اگر گنجی بدست آرد گدایی
دل مجنون ز لیلی کام گیرد
سکندر زاب حیوان جام گیرد
به شیرین در رسد بیچاره‌فرهاد
پریرو روی بنماید بگلشاد
به یوسف برگشاید چشم یعقوب
به رامین برنماید ویس محبوب
ز عذرا جان وامق تازه گردد
چه غم شادیش بیاندازه گردد
نشیند شاد با گلچهر اورنگ
بدستی گل بدستی جام گلرنگ
چنین هم این عبید بینوا را
ز دل بیگانه عشق آشنا را
فتد با چون تو یاری آشنایی
بیابد از وصالت روشنایی
ترا دولت بکام و بخت فیروز
نیاورده شبی در هجر تا روز
چه دانی قصه بیماری ما
جگرخواری و شببیداری ما
ترا نیز ار غمی دامن بگیرد
دلت را عشق پیرامن بگیرد
از آن پس حال درویشان بدانی
مصیبتنامه ایشان بخوانی
بامیدی تو هم امیدواری
چه باشد گر امید ما بر آری


دگربار آن فسونگرمرغ چالاک
چو پیششس مینهادم روی بر خاک
قدم در ره نهاد از روی یاری
بجان آورد شرط جانسپاری
خرامان شد بر آن سرو آزاد
بشیرینی زبان چرب بگشاد
که ای نوباوه باغ جوانی
دلم را جان و جانرا زندگانی
جمالت چشم جان را چشمه نور
ز رخسار تو بادا چشم بد دور
بلالائیت عنبر خوی کرده
شمیمت باغ عنبر بوی کرده
گل صد برگ در پای تو مرده
صنوبر پیش بالای تو مرده
خجلمشک تتار از تار مویت
فتاده‌ماه و خور بر خاک کویت
همیشه شاد و دولتیار باشی
ز حسن و عمر برخوردار باشی
مرا هم جان تویی هم زندگانی
مکن زین بیش با من سرگرانی
نصیحت گوشدار از دایه خویش
غنیمت دان غنیمت مایه خویش
جوانی از جوانی بهره بردار
ز دور شادمانی بهره بردار
جوانان را طریق عشق سازد
شنیدستی که پیری عشق بازد
جوانی کو نگشت از عاشقی شاد
یقین دان کو جوانی داد بر باد
بدلداری دل مردم بدست آر
کسی را تا توانی دل میازار
مرنجان آن غریب ناتوان را
کسی دشمن ندارد دوستان را
خردمندان که در نظم سفتند
نگه کن این سخن چون نغز گفتند
چو نیل خویش را یابی خریدار
اگر در نیل باشی باز کن بار


چو بشنید این سخن را سرو آزاد
جوابش داد کای فرزانه‌استاد
من آن شمعم که صد پروانه دارم
کجا پروای این دیوانه دارم
ندارد سودی این افسانه گفتن
حدیث آنچنان دیوانه گفتن
بدست خود کسی چون مار گیرد 
غریبی را کسی چون یار گیرد 
چنان شوریده‌ای با کس نسازد
بود چون او که با وی عشق بازد
من ار با او بیاری سر در آرم
دگر پیش کسان چون سر بر آرم
چو نادان و خیال‏‏‏‏‏اندیش مردیست
مرا خواهد محال‏‏‏‏‏اندیش مردیست
کسی کو با چنان آشفته‏‏‏‏‏رایی
نشیند یک زمان روزی بجایی
همانا زود دشمن کام گردد
میان مردمان بدنام گردد
بگو لطفی یکی زین کوی برگرد
چنین تا چند کوبی آهن سرد
دلت در عشقبازی ناتمام است
بهل تا میزند جوشی که خام است
ز دلداری که باشد دلپذیرت
اگر البته باشد ناگزیرت
طلب کن همچو خود بی ‌آب و رنگی
از این دیوانه‌ای بی نام و ننگی
کزین در برنیاید هیچ کامت
بسوزد جان در این سودای خامت


دگربار آن فسونپرداز استاد
بر او افسونی از نو کرد بنیاد
جوابش داد کای سرو سرافراز
مکن زین بیشتر بر بیدلان ناز
اسیری کو تمنای تو دارد
سرش پیوسته سودای تو دارد
چنین تا چند کوشی در هلاکش
بترس آخر ز آه سوزناکش
بس این بیچاره را در درد کشتن
چراغش را بباد سرد کشتن
بهل تا از لبت کامی بگیرد
بود کاین دردش آرامی بگیرد
من آن پیر کهنسالم که در کار
جوانان از من آموزند هنجار
طبیب رنج رنجوران عشقم
دوای درد بیدرمان عشقم
کنم دلدادگان را دلنوازی
کنم بیچارگان را چاره‏‏‏‏‏‏سازی
علاج عاشق دیوانه دانم
هزار افسون از این افسانه دانم
ز من بشنو غنیمت دان جوانی
دوباره نیست کس را زندگانی
دگر بر عاشقان خویشخواری
مکن گر طاقت خواری نداری
بدین دلسوخته آتش چه ریزی
رها کن بعد از این تندی و تیزی
کز این آتش بجز دودی نبینی
پشیمان گردی و سودی نبینی
بهاری زحمت خاری نیرزد
همه دنیا به آزاری نیرزد
کسی با مهربانان کین نورزد
خصومت کس بدین آئین نورزد
بدین سرگشتگی مسکین جوانی
غریبی دردمندی ناتوانی
دل اندر مهر و سودای تو بسته
شده از مهر و سودای تو خسته
روا چون داریش مهجور کردن
بخواری زاستانش دور کردن
گرفتم کز تو کامی برنگیرد
چرا باید که در هجرت بمیرد
نمیگویم که در پیشت نشیند
بهل تا یکدم از دورت ببیند
چه رسمست این جفا با یار کردن
دل یاران ز خود بیزار کردن
زمانی با غریبی همزبان شو
دمی با مهربانی مهربان شو
بدین آتش دل او گرم میکرد
دمش میداد و آهن نرم میکرد
میانشان مدتی این ماجرا رفت
ز هر جانب بسی چون و چرا رفت
بهر عذری که میاورد در کار
جوابی مینهادش تازه در بار
چو بسیاری از این معنی بر او خواند
بت شکرلب از پاسخ فرو ماند
بحیلت مرغ در شست آمد آخر
رمیده‏‏‏‏‏باز در دست آمد آخر
بت توسنمزاج از بدلگامی
به آئینی که میگوید نظامی
بچشمی ناز بیاندازه میکرد
بدیگر چشم عهدی تازه میکرد
عتابش گرچه میزد شیشه بر سنگ
عقیقش نرخ میبرید در جنگ


چو با همراز خود همداستان شد
زبان بگشاد و با او همزبان شد
بصد آزرم گفت ای مهربان یار
برو آن خسته د لرا دل بدست آر
که عشقی تازه میافروزدم دل
بر آن بیچارگی میسوزدم دل
از آن آتش که او را در چراغ است
مرا هم بیشتر ز آن در دماغ است
گر او را در ربود از عشق سیلی
مرا هم سوی آن سیل است میلی
ور او را از غم ما خستگی‌هاست
مرا هم سوی او دلبستگی‌هاست
دلم گر راست میخواهی بر اوست
که باشد کو نخواهد دوست را دوست
اگر گه گاه نازی مینمودم
عیارش در وفا میآزمودم
کنون باز آمدم زان سرکشیدن
بروی دوستان خنجر کشیدن
ز جور و بیوفایی سیر گشتم
گذشت آن وز سر آن درگذشتم
اگر در راه ما خاری رسیدش
ز ما بر خاطر آزاری رسیدش
به هر آزردنی جانی بیابد
به هر خاری گلستانی بیابد
ز لطف من بخواهش عذر بسیار
بازرمش بگو کای مهربان یار
ترا گر دل بمهرم درناکست
مرا نیز از غمت بیم هلاکست
نمیپردازم از شوقت بکاری
ندارم در جهان غیر از تو یاری
بپایان آمد آن غمها که دیدی
بگنجی کان طلب کردی رسیدی
حدیث وصل ما فردا مینداز
شبستان را ز نامحرم بپرداز
همیبنشین و ما را منتظر باش
مهل کان راز گردد پیش کس فاش
ز بهر نام خود کوشیده بهتر
ز هرکس راز خود پوشیده بهتر
نخفت آن شب ز بس تدبیر کردن
بر او از هر دری تقریر کردن
حکایت از من دیوانه میگفت
همه شب با من این افسانه میگفت


سحرگاهی که باد صبحگاهی
ببرد از چهره گردون سیاهی
شفق شنگرف بر مینا پراکند
فلک دردانه بر دریا پراکند
ز مشرق شاه خاور تیغ برداشت
سپاه زنگبار اقلیم بگذاشت
کلاه از فرق فرقد در ربودند
نطاق از برج جوزا برگشودند
دم جانبخش باد نوبهاری
جهان میکرد پر مشگ تتاری
سمن گویی گریبان باز میکرد
صبا بر غنچه هردم ناز میکرد
عذار گل بآب ژاله میشست
باشک ابر روی لاله میشست
بنفشه جعد مشکین شانه میزد
چکاوک نعره مستانه میزد
نسیم از جیب و دامان مشکریزان
چو مستان هردمی افتان و خیزان
گهی همراز مرزنگوش میشد
گهی با لاله هم‌آغوش میشد
شکوفه خنده‏‏‏‏‏‏ناک از باد گلبوی
گشاده سنبل سیرابگیسوی
خرامان در چمن سرو سرافراز
ز مستی چشم نرگس گشته پرناز
چمن چون طوطیان پر باز کرده
غزال از نافه مشگ‏‏‏‏‏انداز کرده
درفشان از کنار کوه و صحرا
چراغ لاله چون قندیل ترسا
صبا جعد بنفشه تاب میداد
ز شبنم سبزه خنجرآب میداد
عروس گل عماری ساز کرده
ز خوبی بر ریاحین ناز کرده
سمن چون شکل پروین خنده میزد
شکوفه بر ریاحین خنده میزد
نسیم صبحدم جان تازه میکرد
خرد میدید و ایمان تازه میکرد
ریاحین از شراب حسن سرمست
سحاب سیمگون رشاشه در دست
ز بس درها که برگلزار میریخت
گلاب از چهره گلنار میریخت
صنوبر چون عروسان پرنیانپوش
چمن را شاهدی چون گل در آغوش
گرفته سربلندی‏‏‏‏‏پایه سرو
خنک‏‏‏‏‏‏آب روان و سایه سرو
در این موسم که گل دل میرباید
صبا در باغ معجز مینماید
من اندر کنج باغی باده در سر
گرفته ساغری بر یاد دلبر
نهان در گوشه‌ای تنها نشسته
ز صد جا خار غم در پا شکسته
خیالی در دلم ماوا گرفته
وز آن سودا دلم صحرا گرفته
نه همدردی که دردی باز گویم
نه همرازی که با او راز گویم
سر اندر پیش چون مستان فکنده
چو بلبل ناله در بستان فکنده
رخم چون لاله از بس اشگ گلگون
چو گل خونین جگر چون غنچه پرخون
به یاد روی آن سرو گلندام
گرفته با گل و با سرو آرام
گهی بر یاد آن گل میشدم مست
گهی چون سرو بر سر میزدم دست
خیالم آنکه گویی ناگهانی
بود کز وصل او یابم نشانی
در این حسرت ز حد بگذشت سوزم
در این سودا بپایان رفت روزم
شب آمد باز دل بر غم نهادم
زمام دل بدست غصه دادم
همیگفتم در آن شب زنده داری
در آن بییاری و بیغمگساری
 

گر آن مه را وفا بودی چه بودی
ورش ترس از خدا بودی چه بودی
دمی خواهم که با او خوش برآیم
اگر او را رضا بودی چه بودی
دلم را از لبش بوسیست حاجت
گر این حاجت روا بودی چه بودی
بتی کز وی بخود پروا ندارم
گرش پروای ما بودی چه بودی
اگر روزی بلطف آن پادشا را
نظر با این گدا بودی چه بودی
خرد گر گرد من گشتی چه گشتی
وگر صبرم بجا بودی چه بودی
بوصلش گر عبید بینوا را
سعادت رهنما بودی چه بودی


در این اندیشه شب را روز کردم
فراوان ناله دلسوز کردم
چو از حد افق هنگام شبگیر
علم بفراشت خورشید جهانگیر
ز مشرق بر شفق زر میفشاندند
بصنعت لعل در زر مینشاندند
چراغ طالع شب تیره میشد
سپاه روز بر شب چیره میشد
در آن ساعت سخن نوعی دگر شد
دعای صبحگاهم کارگر شد
ز ناگه پیک دولت میدوانید
بمن پیغام دلبر میرسانید
که دل خوش دار اینک یارت آمد
دگر آبی بروی کارت آمد
اگر چه مدتی رنجی کشیدی
برآخر دست در گنجی کشیدی
غمی خوردی و غمخواری گرفتی
دلی دادی و دلداری گرفتی
ز همت دانه‌ای در دام کردی
بدین افسونپری را رام کردی
نشست آن مشفق دیرینه پیشم
دوای درد و مرهمساز ریشم
بمن پیغام دلبر باز میگفت
حکایتهای غمپرداز میگفت
زبان چون در پیام یار بگشود
دلم خرم شد و جانم بیاسود
قدح از دست در بستان فکندم
کلاه از عیش بر ایوان فکندم
رمیده‏‏‏‏‏بخت من سامان پذیرفت
کهنبیماریم درمان پذیرفت
گل عیشم به باغ عمر بشکفت
نگارم میرسید و بخت میگفت


چو زرینبال عنقای سرافراز
ز مشرق سوی مغرب کرد پرواز
نهان گردید شمع گیتی‏‏‏‏‏افروز
سپاه شام شد بر روز پیروز
عروس مهر رفت اندر عماری
مقرر گشت بر شب پرده‌داری
هیون کوه را در سایه بستند
ز گوهر بر فلک پیرایه بستند
فرو شد شاه خاور در سیاهی
برآمد ماه بر اورنگ شاهی
در آن گلشن که ماوا جای من بود
بدان صورت که رسم و رای من بود
به آئین جایگاهی ساز کردم
بروی دوستان در باز کردم
مقامی همچو جنت جانفزایی
چو گلزار ارم بستانسرایی
ز خاکش عنبر تر رشک برده
ز آبش حوض کوثر غوطه خورده
نشستم گوش بر در دیده بر راه
بیمن دولت بیدار ناگاه
خور خرمخرام و حور مهوش
گل نازکمزاج و سرو سرکش
چو گنج از دیده مردم نهانی
بدان رونق بدان آئین که دانی
درآمد ناگهان سرمست و دلشاد
نقاب از روی چون خورشید بگشاد
مبارک ساعتی فرخنده روزی
که باز آید ز در مجلسفروزی
بدیدم رویش و دیوانه گشتم
بر شمع رخش پروانه گشتم
بدستی چادر از رخ باز میکرد
بدستی زلف مشکین ساز میکرد
چو زد خورشید رویش در سرا تیغ
برون آمد گل از غنچه مه از میغ
ز زیبایی گلش در پای میمرد
صنوبر پیش قدش سجده میبرد
کمند زلف مشکین تاب داده
ز سنبل خرمنی بر گل نهاده
لب از باد نفس افکار گشته
خمارین نرگسش بیمار گشته
دهانش ز آب حیوان آب برده
عقیقش رونق عناب برده
صبا زلفش پریشان کرده در راه
گلاب‏‏‏‏‏‏انگیز گشته گوشه ماه
بهشت آئین شد از وی خانه ما
منور گشت از او کاشانه ما
ز عزت بر سر و چشمش نشاندم
زرش بر سر سرش در پا فشاندم
ز رویش خانه‏‏‏‏‏بستانی دگر شد
سرای ما گلستانی دگر شد
کسی کامی که میجوید همه‏‏‏‏‏‏سال
چو با دست آیدش چون باشد احوال
نشسته او و من استاده خاموش
در او بکشاده چشم و رفته از هوش
چو بیماری که درمان باز یابد
چو درمان مرده‌ای جان باز یابد
ز دل آتش فروزان پیش رویش
چو شمع از دور سوزان پیش رویش
نظر بر شمع رخسارش نهاده
چو شمعم آتشی بر جان فتاده
رمیده صبر و دل از جای رفته
زبان از کار و زور از پای رفته
چو چشم فتنه‌جویان رفته در خواب
مسلط گشته بر آفاق مهتاب
نشاط‏‏‏‏‏انگیز بزمی ساز کردیم
ز هر سو مطربان آواز کردیم
درآمد ساقی از در خرم و شاد
می آورد و صلای عیش در داد
گرفتم از رخش فالی مبارک
زهی وقت خوش و حال مبارک
زبانگ نی فلک را گوش بگرفت
جهان آواز نوشا نوش بگرفت
بخار می خرد را خانه‏‏‏‏‏‏پرداز
بخور عود و عنبر گشته غماز
پیاپی جام زرین دور میکرد
دو چشمش ناز و ساقی جور میکرد
جهان بر عشرت ما رشگ میبرد
بر آن شب زهره شبها رشگ میبرد
خرد را چون دماغ از می سبک شد
حیا را شیشه دعوی تنک شد
چو خلخال زرش در پا فتادم
بعزت بوسه بر پایش نهادم
نشستم پیشش از گستاخرویی
شدم گستاخ در بیهوده‏‏‏‏‏گویی
حدیث تن بر جان عرضه کردم
شکایتهای هجران عرضه کردم
وز آن اندوه بی‌اندازه خوردن
وز آن هرلحظه زخمی تازه خوردن
وز آن آب سرشگ و آه دلسوز
وز آن نالیدن شبهای بیروز
وز آن رندی وز آن بیآب و رنگی
وز آن مستی وزان بینام و ننگی
وز آن عجز غلام و دایه بردن
حمایت بر در همسایه بردن
چو از حال خودش آگاه کردم
خجل گشتم سخن کوتاه کردم
مرا چون آنچنان بیخویشتن دید
بچشم مرحمت در حال من دید
پریشان گشت و با دل داوری کرد
زبان بگشاد و مسکینپروری کرد
حکایتهای عذرآمیز میگفت
شکایتهای شوق‏‏‏‏‏انگیز میگفت
بهر لطفی که با این بنده میکرد
تو گویی مرده‌ای را زنده میکرد
چو خوش باشد سخن با یار گفتن
غم دیرینه با غمخوار گفتن
مرا چون وصل او امیدگاهی
شبی چون سالی و روزی چو ماهی
چه خوش سالی چه خوش ماهیکه آن بود
چه خوش وقتی چه خوش حالیکه آن بود
جوانی بود و عیش و شادمانی
خوشا آن دولت و آن کامرانی
که یابد آنچنان دوران دیگر
که بیند مثل آن دوران دیگر
خوشا آن دور و آن تیمار و آن سوز
خوشا آن موسم و آن وقت و آن روز
گرفتم دولتم دمساز گردد
کجا روز جوانی باز گردد
اگر روزی نشاط و ناز بینم
شب قدری چنان کی باز بینم
همه شب تا سحر می نوش میکرد
مرا از شوق خود مدهوش میکرد
سحرگاهی صبوحی کرد برخاست
بزیباروی خود گلشن بیاراست
چمن از مقدمش در شادی آمد
ز قدش سرو در آزادی آمد
چمان چون شاخ ریحان میخرامید
چو گل بر طرف بستان میخرامید
گل از شوق رخ رعناش میمرد
صنوبر پیش سر تا پاش میمرد
ز لعلش تنگ مانده غنچه را دل
ز قدش سرو بن را پای درگل
صبا هرگه که رخسارش بدیدی
بخواندی آیتی بروی دمیدی
چو بگذشتی چنان بالابلندی
فشاندی لاله بر آتش سپندی
چو گل پیش خودش میدید در خود
بصد افسوس میخندید بر خود
نظر چون بر رخ زیباش میکرد
بدامان زر نثار پاش میکرد
شقایق جامه بر تن چاک میزد
ز شوق او کله بر خاک میزد
صنوبر بنده بالاش میشد
بساط سبزه خاکپاش میشد
بدین رونق چو گامی چند پیمود
نشاط افزود و عزم باده فرمود
کنار آب دید و سایه سرو
دمی از لطف شد همسایه سرو
بهر دم کز شراب ناب میزد
رخش رنگی دگر بر آب میزد
چنین زیبانگاری دلستانی
برعنایی و خوبی داستانی
گهی بر یاد گل می نوش میکرد
گهی آواز بلبل گوش میکرد
نسیم نوبهار و نکهت گل
نوای قمری و گلبانگ بلبل
دل غنچه چو طبع تنگدستان
شده نرگس چو چشم نیم‌مستان
چکاوک بیقراری پیشه کرده
چو من فریاد و زاری پیشه کرده
چو گبران لاله در آتشفشانی
مقرر بر عنادل زنده‏‏‏‏‏‏خوانی
برید سبز پوشان گشته بلبل
ز جوش گل خروشان گشته بلبل
ز هر مستی سرود آغاز کرده
بهر برگی نوایی ساز کرده
دمادم ناله دلسوز میکرد
نوا در پرده نوروز میکرد
بآواز بلند از شاخ شمشاد
سحرگاه این ندا در باغ دردار
بیاور ساقیا می در ده امروز
که بختم فرخ است و روز پیروز
از این خوشتر سر و کاری که دارد
چنین باغی چنین یاری که دارد
زهی موسم زهی جنت زهی حور
از این مجلس خدایا چشم بد دور
بده ساغر که یاران میپرستند
ز بوی جرعه گلها نیممستند
مباش ار عاقلی یک لحظه هشیار
که هشیاری فلاکت آورد بار
مخور غم تا بشادی میتوان خورد
غم دور فلک تا کی توان خورد
غم بیهوده پایانی ندارد
بغیر از باده درمانی ندارد
در این ده روز عمر سستبنیاد
میاور تا توان جز خرمی یاد

چنین زیبانگاری دلستانی
برعنایی و خوبی داستانی
چنان بر عاشق خود مهربان بود
که گویی عاشق جان و جهان بود
نبودی با منش جز مهربانی
ندیدیم جز از او شیرینزبانی
مدامم خرمی دمساز بودی
برویش چشم جانم باز بودی
به دل گفتم که ای مدهوش بیمار
غمش را در میان جان نگهدار
کزین خوشتر کسی دلبر نیابد
بخوبی کس از این بهتر نیابد
بهم خوش بود ما را روزگاری
بوصلش داشتم خوشکار و باری
سعادت یار و بختم همنشین بود
زمان در حکم و اقبالم قرین بود
ز طالع خرم و دلشاد بودم
ز بند هر غمی آزاد بودم
جهان محکوم و دولت یاورم بود
فلک مامور و اختر چاکرم بود
کنون زان عیش جز خون در دلم نیست
در آن شادی بجز غم حاصلم نیست
تنی خسته دلی غمناک دارم
بدستی باد و دستی خاک دارم

دلا تا چند از این صورت پرستی
قدم بر فرق هستی زن که رستی
غم هر بوده و نابوده تا چند
حکایت گفتن بیهوده تا چند
چو رندان خیز و چابکدستیی کن
ز جام نیستی سرمستیی کن
رها کن عقل و رو دیوانه میگرد
چو مستان بر در میخانه میگرد
که از میخانه یابی روشنایی
کنی با پاکبازان آشنایی
دم از غم زن اگر شادیت باید
خرابی جو گر آبادیت باید
مزن چون نار در خون جگر جوش
بهی خواهی چو بپشمینه میپوش
وگر خواهی ز محنت رستگاری
بکمتر زان قناعت کن که داری
سریر سلطنت بیداوری نیست
غم صاحبکلاهی سرسری نیست
برو چشم هوس را میل درکش
پس آنگه خرقه را در نیل درکش
طمع گستاخ شد بانگی بر او زن
هوس را نیز سنگی در سبو زن
از آن ترسم که چون میبایدت مرد
تو آری گرد و دیگرکس کند خورد
اگر روحت ز آلایش سلیم است
رسیدن در صراط المستقیم است
وگر در چاه نفس افتی بخواری
تو معذوری که بینایی نداری
در این منزل که هم راهست و هم چاه
علایق هر یکی غولی است در راه
چو مردان باره دولت برانگیز
بافسون خواندن از این غول بگریز
چو طاووس سرابستان جانی
چو باز آشیان لامکانی
از این بیغوله غولان چه خواهی
نه جغدی خانه در ویران چه خواهی
در این کشتی که نامش زندگانیست
نفس را پیشه در وی بادبانیست
نشاید خفت فارغ در شکرخواب
فتاده کشتی از ساحل به گرداب
در این گرداب نتوان آرمیدن
بباید رخت بر هامون کشیدن
از این دریا مشو یک لحظه ایمن
منت خود این همیگویم ولیکن
بدین ملاحی و این ناخدایی
از این گرداب کی خواهی رهایی
ببادی بشکند بازار دنیا
بکاری مینیاید کار دنیا
نه جای تست زین دل گوشه بردار
رهت پیشست رو ره توشه بردار
ترا جای دگر آرامگاهی است
وز این سازنده‌تر آب و گیاهی است
در آنجا بینوایان را بود کار
در آن کشور گدایان را بود کار
در او درمانفروشان درد خواهند
تنی باریک و رویی زرد خواهند
ندارد سرکشی آنجا روایی
بکاری ناید آنجا پادشایی
بر این عرصه مشو کژ رو چو فرزین
دغاباز است گردون مهره برچین
ادای بد مکن با قول کج یار
که آرد بدادایی مفلسیبار
اگر خوشعیشی و گر مستمندی
در این ده روزه کاینجا پایبندی
چو عنقا گوشه عزلت نگهدار
مرو بر سفره مردم مگسوار
تردد در میان خلق کم کن
چو مردان روی بر دیوار غم کن
نمیبینی کمان چون گوشهگیر است
بر او آوازهزه ناگزیر است
مجرد باش و بر ریش جهان خند
ز مردم بگسل و بر مردمان خند
مکن زن هر زمان جنگی میندوز
ز بهر شهوتی ننگی میندوز
که از بیغیرتی به پارسایی
بدیوثی نیرزد کدخدایی
علائق بر سر خاکت نشاند
مجرد شو که تجریدت رهاند
غنیمت مرد را بی‌ آب و رنگی است
خوشی در عالم بینام و ننگی است
خرابآباد دنیا غم نیرزد
همه سورپزش بیک ماتم نیرزد
در این صحرای بیپایان چه پویی
غنیمت زین ره ویران چه جویی
از این منزل که ما در پیش داریم
دلی خسته روانی ریش داریم
بیابانی است کو سامان ندارد
رهی دارد که آن پایان ندارد
بدین ره رفتنت کاری است مشکل
نه مقصودت نه مقصد هست حاصل
در این ویرانه گر صد گنج داری
وزین کاشانه گر صد رنج داری
گرت کیخسرو جمشید نامست
ورت خلق جهان یکسر غلامست
بوقت کوچ همراهی نیابی
ز کوهی پره کاهی نیابی
چه خوش میگوید این معنی نظامی
برغبت بشنو ای جان گرامی
که مال و ملک و فرزند و زن و زور
همه هستند با تو تا لب گور
روند این همرهان چالاک با تو
نیاید هیچکس در خاک با تو
کجا آن کو از این ماتم نگرید
کدامین سنگدل زین غم نگرید
در این بستان گل و نرگس که بویی
همان سرو و همان سنبل که جویی
دلم میگردد از گفتن پریشان
ولی چون بنگری هریک از ایشان
رخ خوبی و چشم دلستانیست
قد شوخی و زلف نوجوانیست
از این منزل هرآنکو بر نشیند
کسش دیگر در این منزل نبیند
بوقت خود چو مردان کار دریاب
مشو غافل که این گردندهدولاب
ندارد کار جز نیرنگسازی
فغان زین حقه و زین حقهبازی
یکی از مؤبدی پرسید در راز
ز جور چرخ و از انجام و آغاز
جوابش داد از احوال این دیر
که دایم میکند گرد زمین سیر
حقیقت کس نشانی باز ندهد
کسی نیز از فلک آواز ندهد
اگر چه سستمهری زود سیر است
چنین در دور تا دیده است دیر است
در این پرده خرد را نیست راهی
ندارد دانش آنجا دستگاهی
بدین چشمه که نورت میفزاید
بدین ایوان که دورت مینماید
بپای جسم چون شاید رسیدن
ببال روح میباید پریدن
طلسمی این چنین از دور دیدن
کجا شاید در احکامش رسیدن
از او جز دور سامانی نبینی
ترا آن به که خاموشی گزینی
نصیحت گر ز مؤبد گوش داریم
همان بهتر که لب خاموش داریم
بجز توفیق یاری نیست اینجا
بجز تسلیم کاری نیست اینجا
جهانرا بیثباتی رسم و دین است
همیشه عادت دنیا چنین است
کسی آغاز و انجامش نداند
همان بهتر که کس نامش نداند
خود این احوال ما گر گوش داری
نبینی روی کس گر هوش داری
نبازی عشق و دل در کس نبندی
دگر چون ابلهان بر خود نخندی
عبید از کار دنیا دل بپرداز
دگرره بر سر افسانه شو باز

من اندر عیش و بختم در کمین بود
چه شاید کرد چون طالع چنین بود
زناگه بخت وارون بر سرم تاخت
از آن خوشزندگانی دورم انداخت
ز هر سو دشمنانم را خبر شد
حدیث ما بهر جایی سمر شد
جهانی را از آن آگاه کردند
ز وصلش دست ما کوتاه کردند
چو خصمان را از این معنی خبر شد
حکایت بعد از این نوع دگر شد
در این معنی بسی تقریر کردند
بآخر دست این تدبیر کردند
که اینجا بودنش کاری است دشوار
بباید رفتنش زین ملک ناچار
بر این اندیشه یکسر دل نهادند
بر او زین قصه رمزی برگشادند
چو بشنید این سخن خورشید خوبان
ز رفتن شد تنش چون بید لرزان
گلاندامم درون پرده راز
چو غنچه تنگخویی کرده آغاز
نفیر و ناله و شیون برآورد
خروش از جان مرد و زن برآورد
فغان بر گنبد گردان رسانید
صدای ناله بر کیوان رسانید
ز هر نوعی بسی در رفع کوشید
غریمش هر سخن کو گفت نشنید
کز اینجا طاقت دوری ندارم
چنین از عقل دستوری ندارم
بپشت بادپایی بر نشاندش
ز آب دیده در آذر نشاندش
براهش با پری همداستان کرد
پریوارش ز چشم من نهان کرد

چو این ناخوش خبر در گوشم آمد
بصد زاری دل اندر جوشم آمد
جهان آن عیش شیرینم بشورید
مرا زان ماه مهرافروز ببرید
ز درد دوریش دیوانه گشتم
ز هوش و خواب و خور بیگانه گشتم
چو بر جانم فراقش تاختن کرد
مرا شوریده هر انجمن کرد
دلم را نوبت شادی سرآمد
غمش نوبت زنان از در درآمد
فراقش ناگهانم مبتلی کرد
غمش پیراهن صبرم قبا کرد
تنم در غصه هجران بفرسود
دلم خون گشت و از دیده بپالود
پدر کز من روانش باد پرنور
مرا پیرانهپندی داد مشهور
که در دل آتش سودا میفروز
ز حسن دلفروزان دیده بر دوز
مکن با دلبران پیوند یاری
مکن با جان خود زنهارخواری
من نادان چو پندش داشتم خوار
از آن گشتم بدین خواری گرفتار
ز جور دور گردان چند نالم
چنین تا کی بود آشفته حالم
مسلمانان ملامت کم کنیدم
خدا را چاره‌ای همدم کنیدم
نه درد دل توانم گفت با کس
نه راه از پیش میدانم نه از پس
ندارم طاقت دوری ندارم
ندارم برگ مهجوری ندارم
تنی دارم ز دل در خون نشسته
ز موج اشگ در جیحون نشسته
دلی دارم در او غم توی در توی
روان خونابه از وی جوی در جوی
روانی ناوک غم درنشانده
وجودی در عدم راهی نمانده
غم از این خسته تنها چه خواهی
ز من دلداده شیدا چه خواهی
دلم سیر آمد از جان و جوانی
خدایا چاره کارم تو دانی
چو یاد آید مرا زان عیش شیرین
فرو بارد ز چشمم عقد پروین
چنان از شوق او افغان برآرم
که دود از گنبد گردان برآرم
گهی از دست دل در خون نشینم
گهی از دیده در جیحون نشینم
گهی بر حال زار خود بگریم
گهی بر روزگار خود بگریم
گهی از سوز جان افغان برآرم
نفیر از درد بیدرمان برآرم
بزاری جوی خون از دیده رانم
بوصف الحال خود این شعر خوانم

خیالی بود و خوابی وصل یاران
شب مهتاب و فصل نوبهاران
میان باغ و یار سروبالا
خرامان بر کنار جویباران
چمن میشد ز عکس عارض او
منور چون دل پرهیزکاران
سر زلفش زباد نوبهاری
چو احوال پریشانروزگاران
برفت آن نوبهار حسن و بگذاشت
دل و چشمم میان برق و باران
خداوندا هنوزم هست امید
بده کام دل امیدواران
همام از نوبهار و سبزه و گل
نمییابد صفا بی ‌روی یاران
وهاران ده جانان دیر خوش نی
اوی امان مه دل با مه وهاران
دریغ آن روزگار شادمانی
دریغ آن در تنم زندگانی
کجا رفت آنکه طبعم شادمان بود
امیدم حاصل و بختم جوان بود

شبی چون شام در فریاد و زاری
بصبح آوردم اندر نوحه کاری
صباحی ناگهانم خواب بربود
زمانی جانم از زاری بیاسود
خرامان آمد اندر خواب نوشین
خیال آن سهیسروم ببالین
مرا دید اوفتاده زار و مدهوش
ز تاب آتش دل سینه پرجوش
در آب دیده خود غرق گشته
جگر در تاب و دود از سر گذشته
بجان مجروح و تن بیمار و دل ریش
بکام دشمنان افتاده بیخویش
ز مژگان اشک خونین بر زمین ریخت
ز روی مهربانی در من آویخت
بمن میگفت کای خو کرده با من
بسی در وصل جان پرورده با من
تو آن در عشق رویم داستانی
تو آن بگزیده یار مهربانی
که بی من یکدم آرامت نبودی
بجز وصلم دگر کامت نبودی
کنون چون بیمراد از حس تقدیر
فتادی در چنین هجران دلگیر
در این سرگشتگی چونست حالت
نمیگیرد ز عمر خود ملالت
مرا تا از تو دورم نیست آرام
جدا ماندم بصد ناکامی از کام
خیالی گشته‌ام در آرزویت
بجان آمد دلم در جستجویت
پریشانحال چون زلف بتانم
چو چشم مست خوبان ناتوانم
نماند از سرو قدم جز خیالی
نماند از ماه رویم جز هلالی
تنم از زندگانی بهره‌ور نیست
تو را از حال زار من خبر نیست
چو از بوی خیالش جان خبر یافت
ز بیهوشی زمانی روی برتافت
تصور شد دلم را کاین وصال است
چه دانستم که در خوابم خیال است
شدم تا قصه خود عرضه دارم
یکایک زخم هجران برشمارم
درآمد صالح شوریده در کار
شدم از سؤ بخت خفته بیدار
چو خالی دیدم از دلبر شبستان
برآمد از دل پردردم افغان
دل مجروح زارم زارتر شد
درون خسته‌ام بیمارتر شد
غم هجران بدو ناگفته ماندم
چو زلفش زین سبب آشفته ماندم
خروشی از من محزون برآمد
نفیرم از دل پرخون برآمد
بجز باد صبا یاری ندیدم
وز او به هیچ غمخواری ندیدم
که راز دل بجانانم رساند
ز دید دل به درمانم رساند
پس از نالیدن و فریاد و زاری
بدو گفتم ز روی بیقراری

الا ای باد عنبربوی مشکین
ندیم و مونس عشاق مسکین
شفا و راحت هر دردمندی
دوا و چاره هر مستمندی
علاج سینه دل خستگانی
مداوای بغم پیوستگانی
تو آرینامه از یاران به یاران
تو سازی مرهم امیدواران
انیس خاطر بیچارگانی
مفرحنامه آوارگانی
حدیث درد دلها با تو گویند
کلید شادمانی از تو جویند
ز روی مردمی وز راه یاری
دمی بازم رهان زین نوحه‌کاری
سحرگاهی گذاری کن بجایی
به کوی مهربانی آشنایی
بدان منزل که شیرینجانم آنجاست
دوای درد بیدرمانم آنجاست
بدان رشگ بهشت جاودانی
که مسکن دارد آن جان جوانی
قدم بر آستان دلستان نه
ز خاکش دیده جان را جلا ده
بآزرم از جمالش پرده بردار
بنه در پیش او بر خاک رخسار
سلام و بندگی‌های فراوان
از این مسکین بدان خورشیدخوبان
سلامی کز نسیمش جان فزاید
سلامی کز دمش دل برگشاید
سلامی طیره مشگ تتاری
سلامی رشگ گلبرگ بهاری
سلامی جانفزا چون وصل جانان
سلامی خوش چو خوی مهربانان
سلامی کز وجودش عشق زاید
ز سر تا پای او بوی دل آید
رسان ای خوش نسیم نوبهاری
حدیثم عرضه دار از روی یاری
بگو میگوید آن سرگشته تو
اسیر عشق و هجران گشته تو
ز سودای غمت دیوانه گشتم
بعشقت در جهان افسانه گشتم
دلارام ودل و جانم تو بودی
مراد از کفر و ایمانم تو بودی
وصالت همدم و همراز من بود
خیالت روز و شب دمساز من بود
بوصلت سال و مه در کامرانی
همیکردم به عشرت زندگانی
چنان در وصل تو خو کرده بودم
چنان مهرت بجان پرورده بودم
که گر یک لحظه بی رویت گذشتی
جهان برچشم من تاریک گشتی
بصد زاری برفتی هوشم از هوش
تنم در تاب رفتی سینه در جوش
کنون شد مدتی تا دورم از تو
بدل خسته بتن رنجورم از تو
برفتی و مرا تنها بماندی
چو مجنون بر سر راهم نشاندی
دلم در آتش سوزان فکندی
مرا در غصه هجران فکندی
نهادی داغ هجران بر دل ریش
گرفتی چون دلریشم سر خویش
تو آنجا خرم و شادان نشسته
من اینجا در غم از جان دست شسته
تو آنجا در نشاط و شادمانی
بعزت میگذاری زندگانی
من اینجا دیده بر راهت نهاده
بپیغام تو گوش جان گشاده
کجایی ای مداوای دل من
بیا بگشای از دل مشکل من
کجات آن هر زمان از دلنوازی
کجات آن در وفا گردنفرازی
کنون عمریست ای سرو قباپوش
که رفتی و مرا کردی فراموش
نمیگویی مرا بیچاره‌ای هست
ز ملک عافیت آواره‌ای هست
اسیری دردمندی مهربانی
غریبی بیدلی بیخانمانی
ز خویش و آشنا بیگانه گشته
ز سودای غمم دیوانه گشته
نمیگویی که روزی آرمش یاد
کنم جانش ز بند محنت آزاد
بدو از لطف پیغامی فرستم
به درماندهدلش کامی فرستم
دل درماندگانرا بردی از هوش
بآخر دستشان کردی فراموش
ز راه و رسم دلداری نباشد
فرامشکاری از یاری نباشد
بمردم نازنینا در فراقت
بجان آمد دلم در اشتیاقت
بمردم یاد کن وز غم بیندیش
مرا مپسند در هجران از این بیش
نگارینا بحق دوستداری
دلاراما به حق جان سپاری
بحق صحبت دیرینه ما
بحق یوسف و حزن زلیخا
به آب دیده من در فراقت
به آه و ناله من ز اشتیاقت
که پیمان مشکن و عهدم نگه دار
مخور بر جان من زنهار زنهار
چنان کن ای برخ خورشید خاور
که تا در زندگی یکبار دیگر
سعادت باز بر من رو نماید
در اقبال بر من برگشاید
بچشم خویشتن رویت ببینم
بکام خویشتن پیشت نشینم
بیابم از فراقت رستگاری
نباید بردت از من شرمساری
صبا از روی لطف و راه یاری
چو پیغامم سراسر عرضه داری
بخواه از لعل نوشینش جوابی
بجوی شادیم باز آر آبی
زمانی باز گرد و زود بشتاب
مرا یکبار دیگر زنده دریاب
بپیغامش روانم تازه گردان
ز بویش مغز جانم تازه گردان
تو تا باز آیم ای باد شبگیر
دمت دلبند و جانبخش و جهانگیر
من مسکین سر گردان بییار
بعادت شیون آغازم دگر بار
ز روی بیدلی و بیقراری
همیمویم همیگویم بزاری

چه کم گردد خدایا از خدایت
چه نقصان آید اندر پادشایت
که گر بیچاره‌ای کامی بیابد
دل‌افگاری دلارامی بیابد
خداوندا اگر چه دورم از یار
از او ببریده‌ام امید یکبار
و گرچه روزگارم زو جدا کرد
فراقش جامه صبرم قبا کرد
قضا دستم ز وصلش کرد کوتاه
قدر ببرید ناگاهم ز دلخواه
ز من دور اوفتاد آن جان شیرین
فراق آمد نصیبم زان نگارین
زمانه خاطر ناشاد خواهد
وصال از دست مشکل داد خواهد
بتاثیر اختران بر باد دادند
ز ما هر یک به اقلیمی فتادند
بناکامی شدیم از یکدگر دور
بعشق اندر جهان گشتیم مشهور
امید از وصل جانان برنگیرم
مگر کز غصه هجران بمیرم
بفضلت همچنان امیدوارم
که امیدم نهی اندر کنارم
الها پادشاها بینیازا
خداوندا کریما کارسازا
بصدق سینه پاکان راهت
بشوق عاشقان بارگاهت
بشب نالیدن پا در کمندان
بآه سوزناک مستمندان
بحق صبر بیپایان ایوب
بآب چشم خونافشان یعقوب
بحق رهنوردان طریقت
بحق نیکمردان حقیقت
که بر جان من مسکین ببخشای
در رحمت بر این بیچاره بگشای
بده کام دل شوریده من
رسان با من بت بگزیده من
مرا زین بیشتر در هجر مپسند
بفضل خود برآور پایم از بند
بر احوال تباهم رحمت آور
بآه صبحگاهم رحمت آور
کرم کن بر من بیچارهگشته
چنین گرد جهان آوارهگشته
ازین پس درد بر دردم میفزای
بسوی وصل یارم راه بنمای
دلریشعبید از غم جدا کن
بفضل خویشتن کامش روا کن
خداوندا بحق پاکبازان
بسوز سینه صاحبنیازان
که هرجا هست چون من مبتلایی
گرفتار کمند دلربایی
دلافکاری اسیری عشقبازی
بکوی عاشقی گردنفرازی
ز عقل و عاقبت بیگانه گشته
بسودای بتی دیوانه گشته
بده مقصود جان مستمندش
بکن داروی ریش دردمندش
چو من کس را مکن در عشق بیمار
بحق احمد معصوم مختار

ببهترطالع و فرخنده‌تر فال
دوم روز رجب در نون الف ذال
بنظم آوردم این درد دل ریش
به هر کس باز گفتم قصه خویش
دو هفته هفتصد بکر از عماری
برآوردم چو خاطر کرد یاری
غرض آن بود کین ابیات دلسوز
کند صاحبدلی بر من دعایی
ببخشد حق بر این دلسوزی من
بود کان ماه گردد روزی من
سخنسازان که دل پرنور دارند
غم دیوانه را معذور دارند
حدیثم چون ندارد رنگ و بویی
که خواهد کرد او را جستجویی
ز ما دانادلان معنی نجویند
دماغ آشفتگان آشفته گویند
کنون وقت است اگر کوتاه گیرم
سوی خاموش گشتن راه گیرم
کسی را پای دل در گل مبادا
چنین کار کسی مشکل بادا

